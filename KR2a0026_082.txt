# -*- mode: mandoku-view -*-
#+TITLE: 舊唐書
#+DATE: 2018-03-31 09:03:16.325301
#+PROPERTY: ID KR2a0026
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷八十二
<pb:KR2a0026_WYG_082-1a>¶
欽定四庫全書¶
　舊唐書卷八十二¶
後晉司空同中書門下平章事劉　昫撰¶
¶
　列𫝊第三十二¶
¶
許敬宗　　李義府(少子湛)¶
¶
許敬宗杭州新城人隋禮部侍郎善心子也其先自髙¶
陽南渡世仕江左敬宗幼善屬文舉秀才授淮陽郡司¶
法書佐俄直謁者臺奏通事舍人事江都之難善心為¶
宇文化及所害敬宗流轉投於李密密以為元帥府記¶
<pb:KR2a0026_WYG_082-1b>¶
室與魏徵同為管記武徳初赤牒擬漣州别駕太宗聞¶
其名召補秦府學士貞觀八年累除著作郎兼修國史¶
遷中書舍人十年文徳皇后崩百官縗絰率更令歐陽¶
詢狀貌醜異衆或指之敬宗見而大笑為御史所劾左¶
授洪州都督府司馬累遷給事中兼修國史十七年以¶
修武徳貞觀實錄成封髙陽縣男賜物八百叚權檢校¶
黄門侍郎髙宗在春宫遷太子右庶子十九年太宗親¶
<pb:KR2a0026_WYG_082-2a>¶
伐髙麗皇太子定州監國敬宗與髙士亷等共知機要¶
中書令岑文本卒於行所召敬宗以本官檢校中書侍¶
郎太宗大破遼賊於駐蹕山敬宗立於馬前受㫖草詔¶
書詞彩甚麗深見嗟賞先是庶人承乾廢黜宫&KR1212;多被¶
除削久未收敘敬宗上表曰臣聞先王慎罰務在於恤¶
刑往哲寛仁義在於宥過聖人之道莫尚于兹竊見廢¶
官五品以上除名棄斥頗厯嵗時但庶人疇昔之年身¶
處不疑之地苞蔵悖逆陽結宰臣所預姦謀多連宗戚¶
禍生膚表非可防萌宫内官寮逈無闗預今乃投鼠及¶
<pb:KR2a0026_WYG_082-2b>¶
器孰謂無寃焚山毁玉稍同遷怒伏尋先典例有可原¶
昔吳國陪臣則袁絲不坐於劉濞昌邑中尉則王吉免¶
縁於海昬譬諸欒布乃策名於彭越比乎田叔亦委質¶
於張敖主以凶逆䧟其誅夷臣以賢良荷彼收擢歴觀¶
往代此類尤多近者有隋又遵斯義楊勇之廢罪止加¶
於侫人李網之徒皆不預於刑網古今裁其折衷史籍¶
稱為美談而今張𤣥素令狐徳棻趙𢎞智裴宣機蕭鈞¶
<pb:KR2a0026_WYG_082-3a>¶
等並砥節勵操有雅望於當朝經眀行修播令名於天¶
下或以直言而遭箠朴或以忤意而見猜嫌一槩雷同¶
並罹天憲恐於王道傷在未𢎞由是𤣥素等稍得敘用¶
二十一年加銀青光祿大夫髙宗嗣位代于志寧為禮¶
部尚書敬宗嫁女與蠻酋馮盎之子多納金寳為有司¶
所劾左授鄭州刺史永徽三年入為衞尉卿加𢎞文館¶
學士兼修國史六年復拜禮部尚書髙宗將廢皇后王¶
氏而立武昭儀敬宗特贊成其計長孫無忌褚遂良韓¶
瑗等並直言忤㫖敬宗與李義府潛加誣構並流死於¶
<pb:KR2a0026_WYG_082-3b>¶
嶺外顯慶元年加太子賔客尋冊拜侍中監修國史三¶
年進封郡公尋贈其父善心為冀州刺史髙宗因於古¶
長安城逰覽問侍臣曰朕觀故城舊基宫室似與百姓¶
雜居自秦漢已來幾代都此敬宗對曰秦都咸陽郭邑¶
連跨渭水故云渭水貫都以象天河至漢恵帝始築此¶
城其後苻堅姚萇後周並都之帝又問昆眀池是漢武¶
帝何年中開鑿敬宗對曰武帝遣使通西南夷而為昆¶
<pb:KR2a0026_WYG_082-4a>¶
眀滇池所開欲伐昆眀國故因鎬之舊澤以穿此池用¶
習水戰元狩三年事也帝因令敬宗與𢎞文館學士具¶
檢秦漢已来歴代宫室處所以奏其年代李義府為中¶
書令任遇之重當朝莫比龍朔二年從新令改為右相¶
加光祿大夫三年冊拜太子少師同東西臺三品並依¶
舊監修國史乾封初以敬宗年老不能行步特令與司¶
空李勣每朝日各乘小馬入禁門至内省敬宗自掌知¶
國史記事阿曲初虞世基與敬宗父善心同為宇文化¶
及所害封徳彞時為内史舍人備見其事因謂人曰世¶
<pb:KR2a0026_WYG_082-4b>¶
基被誅世南匍匐而請代善心之死敬宗舞蹈以求生¶
人以為口實敬宗深銜之及為徳彝立𫝊盛加其罪惡¶
敬宗嫁女與左監門大將軍錢九隴本皇家隷人敬宗¶
貪財與㛰乃為九隴曲叙門閥妄加功績并升與劉文¶
静長孫順徳同傳敬宗為子娶尉遲寳琳孫女為妻多¶
得賂遺及作寳琳父敬徳𫝊悉為隐諸過咎太宗作威¶
鳳賦以賜長孫無忌敬宗改云賜敬徳白州人龎孝泰¶
<pb:KR2a0026_WYG_082-5a>¶
蠻酋凡品率兵從征髙麗賊知其懦襲破之敬宗又納¶
其寳貨稱孝泰頻破賊徒斬獲數萬漢將驍健者唯蘇¶
定方與龎孝泰耳曺繼叔劉伯英皆出其下虛羙隠惡¶
如此初髙祖太宗两朝實錄其敬播所修者頗多詳直¶
敬宗又輙以已愛憎曲事刪改論者尤之然自貞觀已¶
來朝廷所修五代史及晉書東殿新書西域圖志文思¶
博要文館詞林累璧瑤山玉彩姓氏錄新禮皆總知其¶
事前後賞賚不可勝紀敬宗好色無度其長子昻頗有¶
才藻厯位太子舍人母裴氏早卒裴侍婢有姿色敬宗¶
<pb:KR2a0026_WYG_082-5b>¶
嬖之以為繼室假姓虞氏昻素與通烝之不絶敬宗怒¶
黜虞氏加昻以不孝奏請流於嶺外顯慶中表乞昻還¶
除虔化令尋卒咸亨元年抗表乞骸骨詔聽致仕仍加¶
特進俸祿如舊三年薨年八十一髙宗為之舉哀廢朝¶
三日詔文武百官就第赴哭冊贈開府儀同三司&KR0045;州¶
大都督陪𦵏昭陵文集八十卷太常將定謚博士袁思¶
古議曰敬宗位以才昇歴居清級然棄長子於荒徼嫁¶
<pb:KR2a0026_WYG_082-6a>¶
少女於夷落聞詩學禮事絶於趨庭納采問名唯聞於¶
黷貨白圭斯玷有累清塵易名之典湏憑實行按諡法¶
名與實爽曰繆請謚為繆敬宗孫太子舍人彦伯不勝¶
其恥與思古大相忿競又稱思古與許氏先有嫌隟請¶
改諡官太常博士王福畤議曰謚者餙終之稱也得失¶
一朝榮辱千載若使嫌隟是實即合據法推繩如其不¶
虧直道義不可奪官不可侵二三其徳何以言禮福畤¶
忝當官守匪躬之故若順風阿意背直從曲更是甲令¶
虛設將謂禮院無人何以激&KR0045;雅道顧視同列請依思¶
<pb:KR2a0026_WYG_082-6b>¶
古謚議為定户部尚書戴至徳謂福畤曰髙陽公任遇¶
如此何以定謚為繆荅曰昔晉司空何曽薨太常博士¶
秦秀諡為繆醜公何曾既忠且孝徒以日食萬錢所以¶
貶為繆醜况敬宗忠孝不逮於曽飲食男女之累有逾¶
於何氏而諡之為繆無負於許氏矣時有詔令尚書省¶
五品已下重議禮部尚書袁思敬議稱按諡法既過能¶
改曰恭請諡曰恭詔從其議彦伯昻之子起家著作郎¶
<pb:KR2a0026_WYG_082-7a>¶
敬宗末年文筆多令彦伯代作又納婢妾讒言奏流於¶
嶺表後遇赦得還除太子舍人早卒有集十卷¶
李義府瀛州饒陽人也其祖為梓州射洪縣丞因家於¶
永泰貞觀八年劒南道巡察大使李大亮以義府善屬¶
文表薦之對策擢第補門下省典儀黄門侍郎劉洎治¶
書御史馬周皆稱薦之尋除監察御史又敕義府以本¶
官兼侍晉王及昇春宫除太子舍人加崇賢館直學士¶
與太子司議郎來濟俱以文翰見知時稱來李義府甞¶
獻承華箴其辭曰邃初冥昧元氣氤氲二儀始闡三才¶
<pb:KR2a0026_WYG_082-7b>¶
既分司乾立宰出震為君化昭淳朴道映典墳功成揖¶
譲事極華勛肇興夏啓降及姬文咸資繼徳永樹髙芬¶
百代㳂襲千齡奉聖粤若我后丕承寳命允穆三階爰¶
齊七政時雍化洽風移俗盛載崇國本式延家慶震維¶
標徳離警體正寄切宗祧事隆監撫思皇茂則敬詢端¶
輔業光啓誦藝優干羽九載崇儒三朝問豎厯選儲儀¶
遺文在斯望試登爼髙諭喬枝俯容思順非禮無施前¶
<pb:KR2a0026_WYG_082-8a>¶
修盛業来哲通規飭躬是蹈則叡問風馳立志或爽則¶
𤣥猷日虧無恃尊極修途難測無恃親賢失徳靡全勿¶
輕小善積小而名自聞勿輕微行累微而身自正佞諛¶
有類邪巧多方其萌不絶其害必彰監言斯屏儲業攸¶
昌竊惟令嗣有殊前事雖以貴以賢而非長非次皇明¶
睠徳超倫作貳匪懋聲華莫酬恩異匪崇徽烈莫符天¶
志勉之又勉光兹守器下臣司箴敢告近侍太子表上¶
其文優詔賜帛四十疋又令預撰晉書髙宗嗣位遷中¶
書舎人永徽二年兼修國史加𢎞文館學士髙宗將立¶
<pb:KR2a0026_WYG_082-8b>¶
武昭儀為皇后義府嘗密申恊贊尋擢拜中書侍郎同¶
中書門下三品監修國史賜爵廣平縣男義府貎状温¶
恭與人語必嬉怡微笑而褊忌隂賊既處權要欲人附¶
已微忤意者輒加傾䧟故時人言義府笑中有刀又以¶
其柔而害物亦謂之李貓顯慶元年以本官兼太子右¶
庶子進爵為侯有洛州婦人淳于氏坐姦繫於大理義¶
府聞其姿色囑大理丞畢正義求為别宅婦特為雪其¶
<pb:KR2a0026_WYG_082-9a>¶
罪卿叚寳𤣥疑其故遽以状聞詔令按其事正義惶懼¶
自縊而死侍御史王義方廷奏義府犯状因言其初容¶
貌為劉洎馬周所幸由此得進言詞猥褻帝怒出義方¶
為莱州司戸而不問義府姦濫之罪義府云王御史妄¶
相弹奏得無愧乎義方對云仲尼為魯司宼七日誅少¶
正邜於兩觀之下義方任御史旬有六日不能去姦邪¶
於雙闕之前實以為愧尋兼太子左庶子二年代崔敦¶
禮為中書令兼檢校御史大夫監修國史學士並如故¶
尋加太子賔客進封河間郡公三年又追贈其父徳晟¶
<pb:KR2a0026_WYG_082-9b>¶
為魏州刺史諸子孩抱者並列清官詔為造甲第榮寵¶
莫之能比而義府貪冐無厭與母妻及諸子女壻賣官¶
鬻獄其門如市多引腹心廣樹朋黨傾動朝野初杜正¶
倫為中書侍郎義府時任典儀至是乃與正倫同為中¶
書令正倫每以先進自處不下義府而中書侍郎李友¶
益密與正倫共圖議義府更相伺察義府知而密令人¶
封奏其事正倫與義府訟於上前各有曲直上以大臣¶
<pb:KR2a0026_WYG_082-10a>¶
不和兩責之左貶義府為普州刺史正倫為横州刺史¶
友益配流峯州四年復召義府兼吏部尚書同中書門¶
下三品自餘官封如故龍朔元年丁母憂去職二年起¶
復為司列太常伯同東西臺三品義府尋請改葬其祖¶
父營墓於永康陵側三原令李孝莭私課丁夫車牛為¶
其載土築墳晝夜不息於是髙陵櫟陽富平雲陽華原¶
同官涇陽等七縣以孝莭之故懼不得已悉課丁車赴¶
役髙陵令張敬業恭勤怯懦不堪其勞死於作所王公¶
已下争致贈遺其羽儀導從轜輶器服並窮極奢侈又¶
<pb:KR2a0026_WYG_082-10b>¶
㑹葬車馬祖奠供帳自灞橋屬於三原七十里間相繼¶
不絶武徳已来王公葬送之盛未始有也義府本無藻¶
鑑才怙武后之勢專以賣官為事銓序失次人多怨讟¶
時殷王初出閤又以義府兼王府長史三年遷右相殷¶
王府長史仍知選事並如故義府入則謟言自媚出則¶
肆其姦宄百寮畏之無敢言其過者帝頗知其罪失從¶
容誡義府云聞卿兒子女婿皆不謹慎多作罪過我亦¶
<pb:KR2a0026_WYG_082-11a>¶
為卿掩覆未即公言卿可誡朂勿令如此義府勃然變¶
色腮頸俱起徐曰誰向陛下道此上曰但我言如是何¶
湏問我所從得耶義府睆然殊不引咎緩歩而去上亦¶
優容之初五禮儀注自前代相㳂吉凶畢舉太常博士¶
蕭楚材孔志約以皇室凶禮為預偹凶事非臣子所宜¶
言之義府深然之於是悉刪而焚焉義府既貴之後又¶
自言本出趙郡始與諸李敘昭穆而無頼之徒茍合藉¶
其權勢拜伏為兄叔者甚衆給事中李崇徳初亦與同¶
譜敘昭穆及義府出為普州刺史遂即除削義府聞而¶
<pb:KR2a0026_WYG_082-11b>¶
銜之及重為宰相乃令人誣構其罪竟下獄自殺初貞¶
觀中太宗命吏部尚書髙士亷御史大夫韋挺中書侍¶
郎岑文本禮部侍郎令狐徳棻等及四方士大夫諳練¶
門閥者修氏族志勒成百卷升降去取時稱允當頒下¶
諸州藏為永式義府恥其家代無名乃奏改此書專委¶
禮部郎中孔志約著作郎楊仁卿太子洗馬史𤣥道太¶
常丞呂才重修志約等遂立格云皇朝得五品官者皆¶
<pb:KR2a0026_WYG_082-12a>¶
升士流於是兵卒以軍功致五品者盡入書限更名為¶
姓氏録由是搢紳士大夫多恥被甄敘皆號此書為勲¶
格義府仍奏收天下氏族志本焚之關東魏齊舊姓雖¶
皆淪替猶相矜尚自為婚姻義府為子求婚不得乃奏¶
隴西李等七家不得相與為婚隂陽占候人杜元紀為¶
義府望氣云所居宅有獄氣發積錢二千萬乃可厭勝¶
義府信之聚歛更急切義府居母服有制朔望給哭假¶
義府輙微服與元紀凌晨共出城東登古塚候望哀禮¶
都廢由是人皆言其窺覘災眚隂懐異圖義府又遣其¶
<pb:KR2a0026_WYG_082-12b>¶
子右司議郎津召長孫無忌之孫延謂曰相為得一官¶
數日詔書當出居五日果授延司津監乃取延錢七百¶
貫於是右金吾倉曹參軍楊行穎表言義府罪状制下¶
司刑太常伯劉祥道與侍御詳刑對推其事仍令司空¶
李勣監焉按皆有實乃下制曰右相行殷王府長史河¶
間郡公李義府洩禁中之語鬻寵授之朝恩交占&KR0049;之¶
人輕朔望之哀禮蓄邪黷貨實玷衣冠稔惡嫉賢載虧¶
<pb:KR2a0026_WYG_082-13a>¶
政道特以任使多年未忍便加重罰宜從遐棄以肅朝¶
倫可除名長流嶲州其子太子右司議郎津專恃權門¶
罕懷忌憚姦滛是務賄賂無猒交遊非所潛報機密亦¶
宜明罰屏跡荒裔可除名長流振州義府次子率府長¶
史洽千牛備身洋子婿少府主簿栁元貞等皆憑恃受¶
贓並除名長流延州朝野莫不稱慶時人為之語曰今¶
日巨唐年還誅四凶族四凶者謂洽及栁元貞等四人¶
也或作河間道行軍元帥劉祥道破銅山大賊李義府¶
露布牓之通衢義府先多取人奴婢及敗一時奔散各¶
<pb:KR2a0026_WYG_082-13b>¶
歸其家露布稱混奴婢而亂放各識家而競入者謂此¶
也乾封元年大赦長流人不許還義府憂憤發疾卒年¶
五十餘文集三十卷傳於代又著宦遊記二十卷尋亡¶
失自義府流放後朝士常憂懼恐其復来及聞其死於¶
是始安上元元年大赦義府妻子得還洛陽如意元年¶
則天以義府與許敬宗御史大夫崔義𤣥中書舎人王¶
徳儉大理正侯善業大理丞袁公瑜等六人在永徽中¶
<pb:KR2a0026_WYG_082-14a>¶
有翊贊之功追贈義府揚州大都督義𤣥益州大都督¶
徳儉魏州刺史公瑜江州刺史長安元年又賜義府子¶
左千牛衛將軍湛及敬宗諸子實封各三百户義𤣥子¶
司賔卿基徳儉子殿中監璿實封各二百五十戸善業¶
子太子右庶子知一公瑜子殿中丞忠臣實封各二百¶
戸睿宗即位景雲元年並停義府等六家實封義府少¶
子湛年六歳時以父貴授周王文學神龍初累遷右散¶
騎常侍襲封河間郡公時鳯閣侍&KR0048;張柬之將誅張易¶
之兄弟遂引湛為左羽林將軍令與敬暉等啓請皇太¶
<pb:KR2a0026_WYG_082-14b>¶
子備陳將誅易之兄弟意太子許之及兵發湛與右羽¶
林大将軍李多祚等詣東宮迎皇太子拒而不時出湛¶
進啓曰逆竪反道亂常将圖不軌宗社危敗實在湏臾¶
湛等諸將與南衙執事剋期誅翦伏願殿下暫至𤣥武¶
門以副衆望太子曰凶竪悖亂誠合誅夷然聖躬不豫¶
慮有驚動公等且止以俟後圖湛曰諸將棄家族共宰¶
相同心戮力匡輔社稷殿下奈何不哀其懇誠而欲䧟¶
<pb:KR2a0026_WYG_082-15a>¶
之鼎鑊湛等微命雖不足惜殿下速出自止遏太子乃¶
馳馬就路湛從至𤣥武門斬關而入率所部兵直至則¶
天所寝長生殿環繞侍衞因奏臣等奉令誅逆賊易之¶
昌宗恐有漏洩遂不獲預奏輒陳兵禁掖是臣等死罪¶
則天謂湛曰卿亦是誅易之軍将耶我於汝父子恩不¶
少何至是也則天移就上陽宮因留湛宿衞中宗即位¶
拜右羽林大将軍進封趙國公加實封通前滿五百戸¶
頃之復授左散騎常侍累轉左領軍衞大将軍開元初¶
卒崔義𤣥别有傳¶
<pb:KR2a0026_WYG_082-15b>¶
史臣曰許髙陽武徳之際已為文皇入館之賔垂三十¶
年位不過列曹尹而馬周劉洎起覊旅徒歩六七年間¶
皆登宰執考其行實則髙陽之文學宏奥周洎無以過¶
之然而太宗任遇相殊者良以髙陽才優而行薄故也¶
及屬嗣君沖暗嬖妾姦邪阿附豺狼窺圖權軸人之兇¶
險一至於斯仲尼所謂雖有周公之才不足觀也義府¶
才思精密所謂猩猩能言鄙哉¶
<pb:KR2a0026_WYG_082-16a>¶
贊曰貞觀文士髙陽河間圖形學館染翰書山進身以¶
筆得位由姦為虎傅翼即又胡顔¶
　舊唐書卷八十二¶
<pb:KR2a0026_WYG_082-16b>¶
<pb:KR2a0026_WYG_082-17a>¶
　舊唐書卷八十二考證¶
李義府傳尋擢拜中書侍郎同中書門下三品○新書¶
　紀表皆參知政事¶
義府耻其家代無名乃奏改此書○(臣宗萬)按通鑑許¶
　敬宗等以其書不叙武氏本望奏請改之敬宗𫝊不¶
　載其事於此詳載之葢義府創其議敬宗贊成之者¶
　借武后以立言無非遂其欲改之心可謂深於自為¶
　者小人之假公濟私大率類此¶
授延司津監乃取延錢七百貫○(臣宗萬)按司津監掌¶
<pb:KR2a0026_WYG_082-17b>¶
　川澤津梁之政令職從六品龍朔元年改置即漢之¶
　都水長後漢之河隄謁者晉之都水臺使梁之太舟¶
　卿隋之都水監貞觀時都水使是也又通鑑受其錢¶
　七百緡漢書注緡絲也以貫錢也据此貫緡無異義¶
　惟新書作七十萬然以數核之當亦是七百貫也¶
　舊唐書卷八十二考證¶
