# -*- mode: mandoku-view -*-
#+TITLE: 舊唐書
#+DATE: 2018-03-31 09:03:19.225136
#+PROPERTY: ID KR2a0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百九
<pb:KR2a0026_WYG_109-1a>¶
欽定四庫全書¶
　舊唐書卷一百九¶
後晉司空同中書門下平章事劉　昫撰¶
¶
　列傳第五十九¶
¶
馮盎　　　阿史那社尒　子道真(叔祖蘓尼失蘓尼失子忠附)¶
¶
¶
契苾何力　黑齒常之　李多祚¶
¶
¶
李嗣業　　白孝徳¶
¶
馮盎髙州良徳人也累代為本部大首領盎少有武略¶
隋開皇中為宋康令仁夀初潮成等五州獠叛盎馳至¶
<pb:KR2a0026_WYG_109-1b>¶
京請討之文帝敕左僕射楊素與盎論賊形勢素曰不¶
意蠻夷中有此人大可竒也即令盎發江嶺兵擊之賊¶
平授金紫光禄大夫仍除漢陽太守武徳三年廣新二¶
州賊帥髙法澄洗寶徹等並受林士弘節度殺害隋官¶
吏盎率兵擊破之既而寶徹兄子智臣又聚兵於新州¶
自為渠帥盎趋往擊之兵交盎却兜鍪大呼曰爾等頗¶
識我否賊多弃戈肉袒而拜其徒遂潰擒寶徹智臣等¶
<pb:KR2a0026_WYG_109-2a>¶
嶺外遂定或有説盎曰自隋季崩離海内騷動今唐雖¶
應運而風教未浹南越一隅未有所定公尅平五嶺二¶
十餘州豈與趙佗九郡相比今請上南越王之號盎曰¶
吾居南越于兹五代本州牧伯唯我一門子女玉帛吾¶
之有也人生富貴如我殆難常恐弗克負荷以墜先業¶
本州衣錦便足餘復何求越王之號非所聞也四年盎¶
以南越之衆降髙祖以其地為羅春白崖儋林等八州¶
仍授盎上柱國髙羅總管封吴國公尋改封越國公拜¶
其子智戴為春州刺史智彧東合州刺史徙封盎耿國¶
<pb:KR2a0026_WYG_109-2b>¶
公貞觀五年盎来朝太宗宴賜甚厚俄而羅竇諸洞獠¶
叛詔令盎率部落二萬為諸軍先鋒時有賊數萬屯據¶
險要不可攻逼盎持弩語左右曰盡吾此箭可知勝負¶
連發七矢而中七人賊退走因縱兵乘之斬首千餘級¶
太宗令智戴還慰省之自後賞賜不可勝數盎奴婢萬¶
餘人所居地方二千里勤於簿領詰擿姦状甚得其情¶
二十年卒贈左騎衛大将軍荆州都督¶
<pb:KR2a0026_WYG_109-3a>¶
阿史那社尒突厥處羅可汗子也年十一以智勇稱於¶
本蕃拜為拓設建牙于磧北與欲谷設分統鐵勒紇骨¶
同羅等諸部在位十年無所課歛諸首領或鄙其不能¶
富貴社尒曰部落既豐於我便足諸首領咸畏而愛之¶
武徳九年延陁廻紇等諸部皆叛攻破欲谷設社尒擊¶
之復為延陁所敗貞觀二年遂率其餘衆保于西偏依¶
可汗浮圖後遇頡利滅而西蕃葉護又死奚利邲咄陸¶
可汗兄弟争國社尒揚言降之引兵西上因襲破西蕃¶
半有其國得衆十餘萬自稱都布可汗謂其諸部曰首¶
<pb:KR2a0026_WYG_109-3b>¶
為背叛破我國者延陁之罪也今我據有西方大得兵¶
馬不平延陁而取安樂是忘先可汗為不孝也若天令¶
不㨗死亦無恨其酋長咸諫曰今新得西方湏留鎮壓¶
若即棄去逺擊延陁只恐葉護子孫必来復國社尒不¶
從親率五萬餘騎討延陁於磧北連兵百餘日遇我行¶
人劉善因立同娥設為咥利始可汗社尒部兵又苦久¶
役多委之逃延陁因縱擊敗之復保髙昌國其舊兵在¶
<pb:KR2a0026_WYG_109-4a>¶
者纔萬餘人又與西蕃結隙九年率衆内属拜左騎衛¶
大将軍嵗餘令尚衡陽長公主授駙馬都尉典屯兵於¶
苑内十四年授行軍總管以平髙昌諸人咸即受賞社¶
尒以未奉詔㫖秋毫無所取及降别敕然後受之及所¶
取唯老弱故弊而已軍還太宗羙其廉慎以髙昌所得¶
寶刀并雜綵千叚賜之仍令檢挍北門左屯營封畢國¶
公十九年從太宗征遼至駐蹕陣頻遭流矢㧞而又進¶
其所部兵士人百其勇盡獲殊勲師旋兼授鴻臚卿二¶
十一年為崑丘道行軍大總管征龜兹明年軍次西突¶
<pb:KR2a0026_WYG_109-4b>¶
厥擊處宻大破之餘衆悉降又下龜兹大撥換城虜龜¶
兹王白訶黎布失畢及大臣那利等百餘人而還属太¶
宗崩請以身殉葬髙宗遣使喻以先㫖不許遷右衛大¶
将軍永徽四年加位鎮軍大将軍六年卒贈輔國大将¶
軍并州都督陪葬昭陵起冢以象葱山仍為立碑諡曰¶
元子道真位至左屯衞大將軍貞觀初阿史那蘓尼失¶
者唘民可汗之母弟社尒叔祖也其父始畢可汗以為¶
<pb:KR2a0026_WYG_109-5a>¶
沙鉢羅設督部落五萬家牙直靈州之西北驍雄有恩¶
恵甚得種落之心及頡利政亂而蘓尼失所部獨不擕¶
離突利之来奔也頡利乃立蘓尼失為小可汗及頡利¶
為李靖所破獨騎而投之蘓尼失遂舉其衆歸國因令¶
子忠擒頡利以獻太宗賞賜優厚拜北寧州都督右衛¶
大将軍封懐徳郡王貞觀八年卒忠以擒頡利功拜左¶
屯衛将軍妻以宗女定襄縣主賜名為忠單稱史氏貞¶
觀九年遷右衛大将軍永徽初封薛國公累遷右驍衛¶
大将軍所歴皆以清謹見稱時人比之金日磾上元初¶
<pb:KR2a0026_WYG_109-5b>¶
卒贈鎮軍大将軍陪葬昭陵子暕襲封薛國公垂拱中¶
歴位司僕卿¶
契苾何力其先鐵勒别部之酋長也父葛隋大業中繼¶
為莫賀咄特勒以地偪吐谷渾所居隘狹又多瘴癘遂¶
入龜茲居于熱海之上特勒死何力時年九嵗降號大¶
俟利發至貞觀六年随其母率衆千餘家詣沙州奉表¶
内附太宗置其部落於甘涼二州何力至京授左領軍¶
<pb:KR2a0026_WYG_109-6a>¶
将軍七年與涼州都督李大亮将軍薛萬均同征吐谷¶
渾軍次赤水川萬均率騎先行為賊所攻兄弟皆中槍¶
墮馬徒步而鬬兵士死者十六七何力聞之將數百騎¶
馳往突圍而前縱横奮擊賊兵披靡萬均兄弟由是獲¶
免時吐谷渾主在突淪川何力復欲襲之萬均懲其前¶
敗固言不可何力曰賊非有城郭逐水草以為生若不¶
襲其不虞便恐鳥驚魚散一失機㑹安可傾其巢穴耶¶
乃自選驍兵千餘騎直入突淪川襲破吐谷渾牙帳斬¶
首數千級獲駞馬牛羊二十餘萬頭渾主脱身以免俘¶
<pb:KR2a0026_WYG_109-6b>¶
其妻子而還有詔勞於大斗拔谷萬均乃排毁何力自¶
稱己功何力不勝憤怒拔刀而起欲殺萬均諸将勸止¶
之太宗聞而責問其故何力言萬均敗恧之事太宗怒¶
将觧其官廻授何力固讓曰以臣之故而觧萬均恐諸¶
蕃聞之以為陛下厚蕃輕漢轉相誣告馳競必多又夷¶
狄無知或謂漢臣皆如此輩固非安寧之術也太宗乃¶
止尋令北門宿衞檢校屯營事敕尚臨洮縣主十四年¶
<pb:KR2a0026_WYG_109-7a>¶
為葱山道副大總管討平髙昌時何力母姑臧夫人母¶
弟賀蘭州都督沙門並在涼府十六年詔許何力覲省¶
其母兼撫廵部落時薛延陁强盛契苾部落皆願從之¶
何力至聞而大驚曰主上於汝有厚恩任我又重何忍¶
而圖叛逆諸首領皆曰可敦及都督已去何故不行何¶
力曰我弟沙門孝而能養我以身許國終不能去也於¶
是衆共執何力至延陁所置於可汗牙前何力箕踞而¶
坐拔佩刀東向大呼曰豈有大唐烈士受辱蕃庭天地¶
日月願知我心又割左耳以眀志不奪也可汗怒欲殺¶
<pb:KR2a0026_WYG_109-7b>¶
之為其妻所抑而止初太宗聞何力之延陁明非其本¶
意或曰人心各樂其土何力今入延陁猶魚之得水也¶
太宗曰不然此人心如鐵石必不背我㑹有使自延陁¶
至具言其狀太宗泣謂羣臣曰契苾何力竟如何遽遣¶
兵部侍郎崔敦禮持節入延陁許降公主求何力由是¶
還拜右驍衛大将軍太宗既許公主於延陁行有日矣¶
何力抗表固言不可太宗曰吾聞天子無戲言既已許¶
<pb:KR2a0026_WYG_109-8a>¶
之安可廢何力曰然臣本請延緩其事不謂總停臣聞¶
六禮之内壻合親迎宜告延陁親来迎婦縱不敢至京¶
邑即當使詣靈州畏漢必不敢来論親未可有成日既¶
憂悶臣又擕離不盈一年自相猜忌延陁志性狠戾若¶
死必兩子相争坐而制之必然之理太宗從之延陁恐¶
有詐竟不至靈州自後常悒悒不得志一年而死兩子¶
果争權各立為主太宗征遼東以何力為前軍總管軍¶
次白崖城為賊所圍被矟中腰瘡重疾甚太宗自為傅¶
藥及拔賊城敕求傷之者髙突勃付何力自殺之何力¶
<pb:KR2a0026_WYG_109-8b>¶
奏言犬馬猶為其主況於人乎彼為其主況致命冒白¶
刃而刺臣是其義勇士也本不相識豈是寃讐遂捨之¶
二十二年為崑丘道總管擊龜兹獲其王訶棃布失畢¶
及諸首領等太宗崩何力欲殺身以殉髙宗諭而止之¶
永徽二年處月處蜜叛以何力為弓月道大總管討平¶
之擒其渠帥處蜜時健俟斤合支賀等以歸顯慶二年¶
遷左驍衛大将軍累封郕國公兼檢校鴻臚卿龍朔元¶
<pb:KR2a0026_WYG_109-9a>¶
年又為遼東道行軍大總管九月次于鴨緑水其地即¶
髙麗之險阻莫支男生以精兵數萬守之衆莫能濟何¶
力始至㑹層冰大合趋即渡兵鼓譟而進賊遂大潰追¶
奔數十里斬首三萬級餘衆盡降男生僅以身免㑹有¶
詔班師乃還其年九姓叛以何力為鐵勒道安撫大使¶
乃簡精騎五百馳入九姓中賊大驚何力乃謂曰國家¶
知汝被詿誤遂有翻動使我捨汝等過皆可自新罪在¶
酋渠得之則已諸姓大喜共擒偽葉護及設特勒等同¶
惡二百餘人以歸何力數其罪而誅之乾封元年又為¶
<pb:KR2a0026_WYG_109-9b>¶
遼東道行軍大總管兼安撫大使髙麗有衆十五萬屯¶
於遼水又引靺數萬據南蘓城何力奮擊皆大破之¶
斬首萬餘級乘勝而進凡拔七城乃廻軍㑹英國公李¶
勣於鴨緑水共攻辱夷大行二城破之勣頓軍於鴨緑¶
柵何力引蕃漢兵五十萬先臨平壤勣仍繼至共拔平¶
壤城執勇健虜其王還授鎮軍大将軍行左衛大将軍¶
徙封涼國公仍檢校右羽林軍儀鳯二年卒贈輔國大¶
<pb:KR2a0026_WYG_109-10a>¶
將軍并州都督陪葬昭陵諡曰烈有三子明光貞明左¶
鷹揚衛大将軍兼賀蘭都督襲爵涼國公光則天時右¶
豹韜衞将軍為酷吏所殺貞司膳少卿¶
黒齒常之百濟西部人長七尺餘驍勇有謀略初在本¶
蕃仕為逹率兼郡将猶中國之刺史也顯慶五年蘓定¶
方討平百濟常之率所部随例送降欵時定方縶左王¶
及太子隆等仍縱兵刼掠丁壯者多被戮常之恐懼遂¶
與左右十餘人遁歸本部鳩集亡逸共保任存山築柵¶
以自固旬日而歸附者三萬餘人定方遣兵攻之常之¶
<pb:KR2a0026_WYG_109-10b>¶
領敢死之士拒戰官軍敗績遂復本國二百餘城定方¶
不能討而還龍朔三年髙宗遣使招諭之常之盡率其¶
衆降累轉左領軍員外将軍儀鳯中吐蕃犯邊常之從¶
李敬玄擊之劉審禮之沒賊敬玄欲抽軍却阻泥溝而¶
計無所出常之夜率敢死之兵五百人進掩賊營吐蕃¶
首領䟦地設棄軍宵遁敬玄因此得還髙宗歎其才畧¶
擢授左武衛将軍兼檢校左羽林軍賜金五百兩絹五¶
<pb:KR2a0026_WYG_109-11a>¶
百疋仍充河源軍副使時吐蕃賛婆及素和貴等賊徒¶
三萬餘屯於良非川常之率精騎三千夜襲賊營殺獲¶
二千級獲羊馬數萬賛婆等單騎而遁擢常之為大使¶
又賞物四百疋常之以河源軍正當賊衝欲加兵鎮守¶
恐有運轉之費遂逺置烽戍七十餘所度開營田五千¶
餘頃嵗収百餘萬石開耀中賛婆等屯於青海常之率¶
精兵一萬騎襲破之燒其糧貯而還常之在軍七年吐¶
蕃深畏憚之不敢復為邊患嗣聖元年遷左武衛大將¶
軍仍檢校左羽林軍垂拱二年突厥犯邊命常之率兵¶
<pb:KR2a0026_WYG_109-11b>¶
拒之躡至兩井忽逢賊三千餘衆常之見賊徒争下馬¶
著甲遂領二百餘騎身當先鋒直衝賊遂棄甲而散俄¶
頃賊衆大至及日将暮常之令伐木營中燃火如烽燧¶
時東南忽有大風起賊疑有救兵相應遂狼狽夜遁以¶
功進封燕國公三年突厥入冦朔州常之又充大總管¶
以李多祚王九言為副追躡至黄花堆大破之追奔四¶
十餘里賊散走磧北時有中郎将㸑寶璧表請窮追餘¶
<pb:KR2a0026_WYG_109-12a>¶
賊制常之與寶璧㑹遥為聲援寶璧以為破賊在朝夕¶
貪功先行竟不與常之謀議遂全軍而沒尋為周興等¶
誣構云與右鷹楊将軍趙懐節等謀反繫獄遂自縊而¶
死常之嘗有所乘馬為兵士所損副使牛師奨等請鞭¶
之常之曰豈可以損私馬而决官兵乎竟赦之前後所¶
得賞賜金帛等皆分給将士及死時甚惜之¶
李多祚代為靺鞨酋長多祚驍勇善射意氣感激少以¶
軍功歴位右羽林軍大将軍前後掌禁兵北門宿衞二¶
十餘年神龍初張柬之将誅張易之兄弟引多祚将籌¶
<pb:KR2a0026_WYG_109-12b>¶
其事謂曰將軍在北門㡬年曰三十年矣柬之曰將軍¶
擊鍾鼎食金章紫綬貴寵當代位極武臣豈非大帝之¶
恩乎曰然又曰将軍既感大帝殊澤能有報乎大帝之¶
子見在東宫逆豎張易之兄弟擅權朝夕危逼宗社之¶
重於将軍誠能報恩正属今日多祚曰茍縁王室惟相¶
公所使終不顧妻子性命因即引天地神祗為要誓詞¶
氣感動義形於色遂與柬之等定謀誅易之兄弟以功¶
<pb:KR2a0026_WYG_109-13a>¶
進封遼陽郡王食實封八百户仍拜其子承訓為衛尉¶
少卿其年将有事於太廟特令多祚與安國相王登輦¶
夾侍監察御史王覿上疏諫曰竊惟袝廟之禮在於尊¶
祖奉先肅事之儀豈厭惟親與徳伏見恩敕令安國相¶
王與李多祚叅乘且多祚夷人有功於國適可加之寵¶
爵豈宜逼奉至尊侍帝弟而連衡與吾君而共輦誠恐¶
萬方之人不允所望昔文帝引趙談叅乘盎伏車前曰¶
臣聞天子所共六尺轝者皆天下豪英今漢雖乏人陛¶
下獨奈何與刀鋸之餘共載於是斥而下之多祚雖無¶
<pb:KR2a0026_WYG_109-13b>¶
趙談之累亦非卿相之重不自循省無聞固讓豈國乏¶
良輔更無其人史官所書将示於後何袁盎之强諫獨¶
微臣之不及惟陛下詳擇焉上謂覿曰多祚雖是夷人¶
縁其有功委以心腹特令侍輦卿勿復言也節愍太子¶
之殺武三思也多祚與羽林大将軍李千里等率兵以¶
從太子令多祚先至玄武樓下冀上問以殺三思之意¶
遂按兵不戰時有宫闈令楊思朂於樓上侍帝請拒其¶
<pb:KR2a0026_WYG_109-14a>¶
先鋒多祚子壻羽林中郎将野呼利為先軍總管思朂¶
挺刃斬之兵衆大沮多祚俄為左右所殺并殺其二子¶
籍沒其家睿宗即位下制曰以忠報國典冊所稱感義¶
捐軀名節斯在故右羽林大将軍上柱國遼陽郡王李¶
多祚三韓貴種百戰餘雄席寵禁營廼心王室仗兹誠¶
信翻䧟誅夷賴彼神眀重清姦慝永言徽烈深合褒崇¶
宜追歿後之榮以復生前之命可還舊官仍宥其妻子¶
李嗣業京兆髙陵人也身長七尺壯勇絶倫天寶初随¶
募至安西頻經戰鬭于時諸軍初用陌刀咸推嗣業為¶
<pb:KR2a0026_WYG_109-14b>¶
能每為隊頭所向必陷節度使馬靈察知其勇健每出¶
師令嗣業與焉累遷至中郎将天寶七載安西都知兵¶
馬使髙仙芝奉詔總軍専征勃律選嗣業與郎将田珍¶
為左右陌刀将于時吐蕃聚十萬衆於娑勒城據山因¶
水壍斷崖谷編木為城仙芝夜引軍渡信圖河奄至城¶
下仙芝謂嗣業與田珍曰不午時湏破此賊嗣業引步¶
軍持長刀上山頭抛櫑蔽空而下嗣業獨引一旗於絶¶
<pb:KR2a0026_WYG_109-15a>¶
險處先登諸將因之齊上賊不虞漢軍暴至遂大潰填¶
溪谷投水溺死僅十八九遂長驅至勃律城擒勃律王¶
吐蕃公主斬藤橋以兵三千人戍於是拂林大食諸胡¶
七十二國皆歸國家款塞朝獻嗣業之功也由此拜右¶
威衛将軍十載又從平石國及破九國胡并背叛突騎¶
施以跳盪加特進兼本官初仙芝紿石國王約為和好¶
乃将兵襲破之殺其老弱虜其丁壯取金寶瑟瑟駞馬¶
等國人號哭因掠石國王東獻之于闕下其子逃難奔¶
走告於諸胡國羣胡忿之與大食連謀将欲攻四鎮仙¶
<pb:KR2a0026_WYG_109-15b>¶
芝懼領兵二萬深入胡地與大食戰仙芝大敗㑹夜兩¶
軍觧仙芝衆為大食所殺存者不過數千事窘嗣業白¶
仙芝曰將軍深入胡地後絶救兵今大食戰勝諸胡知¶
必乘勝而并力事漢若全軍沒嗣業與将軍俱為賊所¶
虜則何人歸報主不如馳守白石嶺早圖奔逸之計仙¶
芝曰爾戰将也吾欲収合餘燼眀日復戰期一勝耳嗣¶
業曰愚者千慮或有一得勢危若此不可膠柱固請行¶
<pb:KR2a0026_WYG_109-16a>¶
乃從之路隘人馬魚貫而奔㑹跋汗那兵衆先奔人及¶
駞馬塞路不克過嗣業持大棒前驅擊之人馬應手俱¶
斃胡等遁路開仙芝獲免仙芝表其功加驃騎左金吾¶
大將軍及禄山反兩京䧟上在靈武詔嗣業赴行在嗣¶
業自安西統衆萬里威令肅然所過郡縣秋毫不犯至¶
鳯翔謁見上曰今日得卿勝數萬衆事之濟否實在卿¶
也遂與郭子儀僕固懐恩等常犄角為先鋒将嗣業每¶
持大棒衝擊賊衆披靡所向無敵禄山之亂兩京未復¶
肅宗在鳯翔至徳六年九月嗣業從廣平王収復京城¶
<pb:KR2a0026_WYG_109-16b>¶
與賊大戰于香積寺北西拒灃水東臨大川十里間軍¶
容不斷嗣業時為鎮西北庭支度行營節度使為前軍¶
朔方右行營節度使郭子儀為中軍闗内行營節度王¶
思禮為後軍戈鋋皷鞞震曜山野距賊軍數里列長陣¶
而待之賊将李歸仁初以鋭師數来挑戰我師攅矢而¶
逐之賊軍大至逼我追騎突入我營我師囂亂嗣業謂¶
郭子儀曰今日之事若不以身啖寇决戰於陣萬死而¶
<pb:KR2a0026_WYG_109-17a>¶
冀其一生不然則我軍無孑遺矣嗣業乃脱衣徒搏執¶
長刀立於陣前大呼當嗣業刀者人馬俱碎殺十數人¶
陣容方駐前軍之士盡執長刀而出如墻而進嗣業先¶
登奮命所向摧靡是時賊先伏兵於營東偵者知之元¶
帥廣平王分廻紇鋭卒令擊其伏兵賊将大敗嗣業出¶
賊營之背與廻紇合勢表裏夾攻自午及酉斬首六萬¶
級填溝壑而死者十二三賊帥張通儒安守忠李歸仁¶
等收合殘卒東走保陜郡慶緒又命嚴荘率衆數萬赴¶
陜助通儒輩以拒官軍廣平王郭子儀王思禮等大軍¶
<pb:KR2a0026_WYG_109-17b>¶
營於陜西嗣業與子儀遇賊於新店與之力戰數合我¶
師初勝而後敗嗣業逐急應接廻紇從南山望見官軍¶
敗曵白旗而下徑抵賊背穿賊陣賊陣西北角先䧟嗣¶
業又率精騎前擊表裏齊進賊衆大敗走河北子儀遂¶
収東都嗣業以功加開府儀同三司衞尉卿封虢國公¶
食實封二百户乾元二年諸将同圍相州是時築堤引¶
漳水灌城經月餘城不拔是時軍無統帥諸将自圖全¶
<pb:KR2a0026_WYG_109-18a>¶
人無鬬志賊每出戰嗣業被堅衝突履鋒冒刃為流矢¶
所中數日瘡欲愈卧於帳中忽聞金皷之聲因而大呌¶
瘡中血出數升注地而卒上聞之震悼嗟惜久之詔曰¶
臨難忘身為臣之大節念功加贈經國之常典故衛尉¶
卿兼懐州刺史充北庭行營節度使虢國公李嗣業植¶
操沉厚秉心忠烈懐幹時之勇略有戡難之逺謀久仕¶
邊陲備經任使自兇渠構亂中夏不寧持感激之誠總¶
驍果之衆親當矢石頻立勲庸壮節可嘉将謀於百勝¶
忠誠未遂空恨於九原言念其功良深憫悼死於王事¶
<pb:KR2a0026_WYG_109-18b>¶
禮有可加宜贈裂土之封用廣飾終之義可贈武威郡¶
王其賻贈及縁葬事所司倍於常式仍令官給靈轝遞¶
還所在以其子佐國襲其官爵食實封二百户¶
白孝徳安西胡人也驍悍有膽力乾元中事李光弼為¶
偏禆史思眀攻河陽使驍将劉龍仙率鐵騎五十臨城¶
挑戰龍仙㨗勇自恃舉右足加馬鬛上嫚罵光弼光弼¶
登城望顧諸将曰孰可取者僕固懐恩請行光弼曰此¶
<pb:KR2a0026_WYG_109-19a>¶
非大將所為歴選其次左右曰白孝徳可光弼乃招孝¶
徳前問曰可乎曰可光弼問所要㡬何兵孝徳曰可獨¶
往耳光弼壮之終問所欲對曰願選五十騎於軍門為¶
繼兼請大軍皷譟以増氣勢他無所用光弼撫其背以¶
遣之孝徳挾二矛䇿馬截流而渡半濟懐恩賀曰剋矣¶
光弼曰未及何知其尅懐恩曰觀其攬轡便辟可萬全¶
者龍仙見其獨来甚易之足不降鬛稍近将動孝徳揺¶
手示之若使其不動龍仙不之測乃止孝徳呼曰侍中¶
使余致辭非他也龍仙去十步與之言褻罵如初孝徳¶
<pb:KR2a0026_WYG_109-19b>¶
息馬伺便因瞋目曰賊識我乎龍仙曰誰耶曰我國之¶
大將白孝徳也龍仙曰是何猪狗孝徳發聲虓噉持矛¶
躍馬而搏之城上皷譟五十騎繼進龍仙矢不暇發環¶
走堤上孝徳追及斬首擕之而歸賊徒大駭其後累戰¶
功至安西北庭行營節度鄜坊邠寧節度使歴檢校刑¶
部尚書封昌化郡王以家難去職服闋復舊官大歴十¶
四年九月轉太子少傅尋卒時年六十六贈太子太保¶
<pb:KR2a0026_WYG_109-20a>¶
史臣曰歴代武臣壯勇出衆者有諸節行勵俗者鮮矣¶
矧蠻夷之人乎如馮盎智勇守節社尒廉慎知足蘓尼¶
失恩恵史忠清謹凡用兵破吐蕃谷渾勇也心如鐵石¶
忠也不觧萬均官恕也阻延陁之親智也捨髙突勃之¶
死識也立大功居顯位夙夜匪懈者何力有焉常之以¶
私馬恕官兵與将士均賞賜古之名将無以加焉多祚¶
忘身許國孝徳壮勇立功皆三軍之傑也豈九夷之陋¶
㦲嗣業力賛中興終歿王事未可倫而擬也¶
賛曰君子之居九夷無陋壯㦲嗣業孰出其右¶
<pb:KR2a0026_WYG_109-20b>¶
　舊唐書卷一百九¶
<pb:KR2a0026_WYG_109-21a>¶
　舊唐書卷一百九考證¶
阿史那社尒傳阿史那蘓尼失者唘民可汙之母弟社¶
　尒叔祖也其父始畢可汗○沈炳震曰按始畢唘民¶
　子蘓尼失兄子也云其父誤¶
契苾何力傳陪葬昭陵諡曰烈○烈新書作毅¶
　舊唐書卷一百九考證¶
<pb:KR2a0026_WYG_109-21b>¶
