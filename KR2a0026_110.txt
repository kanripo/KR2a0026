# -*- mode: mandoku-view -*-
#+TITLE: 舊唐書
#+DATE: 2018-03-31 09:03:19.235015
#+PROPERTY: ID KR2a0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百十
<pb:KR2a0026_WYG_110-1a>¶
欽定四庫全書¶
　舊唐書卷一百十¶
後晉司空同中書門下平章事劉　昫撰¶
¶
　列傳第六十¶
¶
李光弼　王思禮　鄧景山　辛雲京¶
¶
李光弼營州柳城人其先契丹之酋長父楷洛開元初¶
左羽林将軍同正朔方節度副使封薊國公以驍果聞¶
光弼㓜持節行善騎射能讀班氏漢書少從戎嚴毅有¶
大略起家左衛郎丁父憂終喪不入妻室天寶初累遷¶
<pb:KR2a0026_WYG_110-1b>¶
左清道率兼安北都護府朔方都虞候五載河西節度¶
王忠嗣補為兵馬使充赤水軍使忠嗣遇之甚厚常云¶
光弼必居我位邊上稱為名将八載充節度副使封薊¶
郡公十一載拜單于副使都護十三載朔方節度安思¶
順奏為副使知留後事思順愛其材欲妻之光弼稱疾¶
辭官隴右節度哥舒翰聞而奏之得還京師祿山之亂¶
封常清髙仙芝戰敗斬於潼闗又以哥舒翰率師拒賊¶
<pb:KR2a0026_WYG_110-2a>¶
尋命郭子儀為朔方節度収兵河西玄宗眷求良将委¶
以河北河東之事以問子儀子儀薦光弼堪為閫寄十¶
五載正月以光弼為雲中太守攝御史大夫充河東節¶
度副使知節度事二月轉魏郡太守河北道採訪使以¶
朔方兵五千㑹郭子儀軍東下井陘収常山郡賊将史¶
思眀以卒數萬来援常山追擊破之進収藁城等十餘¶
縣南攻趙郡三月八日光弼兼范陽長史河北節度使¶
拔趙郡自祿山反常山為戰場死人蔽野光弼酹其屍¶
而哭之為賊幽閉者出之誓平冦難以慰其心六月與¶
<pb:KR2a0026_WYG_110-2b>¶
賊将蔡希徳史思眀尹子奇戰于常山郡之嘉山大破¶
賊黨斬首萬計生擒四千思眀露髪跣足奔于博陵河¶
北歸順者十餘郡光弼以范陽禄山之巢穴将先斷之¶
使絶根本㑹哥舒翰潼闗失守玄宗幸蜀人心驚駭肅¶
宗理兵於靈武遣中使劉智逹追光弼子儀赴行在授¶
光弼户部尚書兼太原尹北京留守同中書門下平章¶
事以景城河間之卒五千赴太原時節度王承業軍政¶
<pb:KR2a0026_WYG_110-3a>¶
不修詔御史崔衆主兵於河東衆侮易承業或褁甲持¶
槍突入承業廰事玩謔之光弼聞之素不平至是交衆¶
兵於光弼衆以麾下来光弼出迎旌旗相接而不避光¶
弼怒其無禮又不即交兵令収繫之頃中使至除衆御¶
史中丞懐其敕問衆所在光弼曰衆有罪繫之矣中使¶
以敕示光弼光弼曰今只斬侍御史若宣制命即斬中¶
丞若拜宰相亦斬宰相中使懼遂寢之而還翌日以兵¶
仗圍衆至碑堂下斬之威震三軍命其親属弔之二年¶
賊将史思眀蔡希徳髙秀巖牛廷玠等四偽帥率衆十¶
<pb:KR2a0026_WYG_110-3b>¶
餘萬来攻太原光弼經河北苦戰精兵盡赴朔方麾下¶
皆烏合之衆不滿萬人思眀調諸将曰光弼之兵寡弱¶
可屈指而取太原皷行而西圖河隴朔方無後顧矣光¶
弼所部将士聞之皆懼議欲修城以待之光弼曰城周¶
四十里賊垂至令興功役是未見敵而自疲矣乃躬率¶
士卒百姓於城外作掘壕以自固作塹數十萬衆莫知¶
所用及賊攻城於外光弼即令増壘於内壞輒補之賊¶
<pb:KR2a0026_WYG_110-4a>¶
城外詬詈戲侮者光弼令穿地道一夕而擒之自此賊¶
将行皆視地不敢逼城强弩發石以擊之賊驍将勁卒¶
死者十二三城中長幼咸伏其勤智懦兵増氣而皆欲¶
出戰史思眀揣知之先歸留蔡希徳等攻之月餘我怒¶
而冦怠光弼率敢死之士出擊大破之斬首七萬餘級¶
軍資器械一皆委棄賊始至及遁五十餘日光弼設小¶
幕宿於城東南隅有急即應行過府門未嘗廻顧賊退¶
三日决軍事畢始歸府第轉檢校司徒収清夷横野等¶
軍擒賊将李弘義以歸詔曰銀青光禄大夫檢校司徒¶
<pb:KR2a0026_WYG_110-4b>¶
兼户部尚書同中書門下平章事兼御史大夫鴻臚卿¶
太原尹北京留守河東節度副大使薊國公光弼全徳¶
挺生英才間出干城禦侮坐甲安邊可守司空兼兵部¶
尚書中書門下平章事進封魏國公食實封八百户乾¶
元元年與闗内節度使王思禮入朝敕朝官四品已上¶
出城迎謁遷侍中改封鄭國公二年七月制曰元帥之¶
任實属於師貞左軍之選諒資於邦傑自非道申唘沃¶
<pb:KR2a0026_WYG_110-5a>¶
學富韜鈐則何以翊分閫而専征膺鑿門而受律求諸¶
將相允得其人司空兼侍中鄭國公光弼器識弘逺志¶
懐沉毅藴孫吴之略有文武之材往属艱難備彰忠勇¶
協風雲而經始保宗社於阽危由是出備長城入扶大¶
厦茂功懸於日月嘉績被於巖廊属殘冦猶虞總戎有¶
命用擇惟賢之佐式弘建親之典必能緝寧邦國協賛¶
天人誓于丹浦之師勦彼緑林之盜載眀朝奨爰籍舊¶
勳宜副出車之命仍踐分麾之寵為天下兵馬元帥趙¶
王係之副知節度行營事八月兼幽州大都督府長史¶
<pb:KR2a0026_WYG_110-5b>¶
河北節度支度營田經略等使餘如故與九節度兵圍¶
安慶緒於相州㧞有日矣史思眀自范陽来救屢絶糧¶
道光弼身先士卒苦戰勝之属大風晦㝠諸将引衆而¶
退所在剽掠唯光弼所部不㪚東京留守崔圓河南尹¶
蘓震南奔襄陽郭子儀率衆屯于榖水史思眀因殺安¶
慶緒即偽位縦兵河南加光弼太尉兼中書令代郭子¶
儀為朔方節度兵馬副元帥以東師委之左廂兵馬使¶
<pb:KR2a0026_WYG_110-6a>¶
張用濟承子儀之寛懼光弼之令與諸将頗有異議欲¶
逗留其衆光弼以數千騎出次汜水縣用濟單騎迎謁¶
即斬於轅門諸将懾伏都兵馬使僕固懐恩先期而至¶
初光弼次汴州聞思眀悉衆且至謂許叔冀曰大夫能¶
守此城浹旬我必将兵来救叔冀曰諾光弼還東京思¶
眀至汴叔冀與戰不利遂與董秦梁浦劉從諫率衆降¶
思眀賊勢甚熾遣梁浦劉從諫田神功等将兵徇江淮¶
謂之曰収得其地每人貢兩船玉帛思眀乘勝而西光¶
弼整衆徐行至洛謂留守韋陟曰賊乘鄴下之勝再犯¶
<pb:KR2a0026_WYG_110-6b>¶
王畿宜按甲以挫其鋒不利速戰洛城非禦備之所公¶
計若何陟曰加兵陜州退守潼闗據險以待之足挫其¶
鋭矣光弼曰此盖兵家常勢非用竒之䇿也夫兩軍相¶
冦貴進尺寸之間耳今委五百里而不顧是張賊勢也¶
若移軍河陽北阻澤潞三城以抗勝則擒之敗則自守¶
表裏相應使賊不敢西侵此則猨臂之勢也夫辨朝廷¶
之禮光弼不如公論軍旅之事公不如光弼陟無以應¶
<pb:KR2a0026_WYG_110-7a>¶
判官韋損曰東京帝宅侍中何不守之光弼曰若守洛¶
城氾水崿嶺皆湏人守子為兵馬判官能守之乎遂移¶
牒留守及河南尹并留司官坊市居人出城避冦空其¶
城率軍士運油鐵諸物以為戰守之備時史思明已至¶
偃師光弼悉軍赴河陽賊已至洛城光弼軍方至石橋¶
日暮令秉炬徐行與賊相随而不敢来犯乙夜入河陽¶
三城排閱守備號令嚴明與士卒同甘苦咸誓力戰賊¶
憚光弼威略頓兵白馬寺南不出百里西不敢犯宫闕¶
於河陽南築月城掘壕以拒光弼十月賊攻城於中潬¶
<pb:KR2a0026_WYG_110-7b>¶
城西大破逆黨五千餘衆斬首千餘級生擒五百餘人¶
溺死者大半初光弼謂李抱玉曰将軍能為我守南城¶
二日乎抱玉曰過期若何光弼曰過期而救不至任棄¶
也抱玉禀命勒兵守南城将䧟抱玉紿賊曰吾糧盡眀¶
日當降賊衆大喜斂軍以俟之抱玉復得繕完設備眀¶
日堅壁請戰賊怒見欺急攻之抱玉出竒兵表裏夾擊¶
殺傷甚衆賊帥周摰領軍而退光弼自将於中潬城城¶
<pb:KR2a0026_WYG_110-8a>¶
外置柵柵外大掘塹濶二丈深亦如之周摰捨南城併¶
力攻中潬光弼命荔非元禮出勁卒於羊馬城以拒賊¶
光弼於城東北角樹小紅旗下望賊軍賊恃衆直逼其¶
城以車二乘載木鵝蒙衝鬬樓橦車随其後督兵填城¶
下塹三面各八道過其兵又當壍開柵各置一門光弼¶
遥望賊逼城使人語荔非元禮曰中丞㸔賊填塹開柵¶
過兵居然不顧何也元禮報曰太尉擬守乎擬戰乎光¶
弼曰戰元禮曰若戰賊為我填塹復何嫌也光弼曰吾¶
智不及公公其勉之元禮俟柵開率其勇敢出戰一逼¶
<pb:KR2a0026_WYG_110-8b>¶
賊軍退走數百步元禮料敵陣堅雖出入馳突不足破¶
賊収軍稍退以怠其冦而攻之光弼望見収軍大怒使¶
人喚元禮欲按軍令元禮曰戰正忙喚作何物良久令¶
軍中皷譟出柵門徒搏齊進賊大潰周摰復整軍押北¶
城而下将攻之光弼遽率衆入北城登城望曰彼雖衆¶
亂而囂不足懼也當為公等日午而破之命出将戰及¶
期不决謂諸将曰向来戰何處最堅而難犯或曰西北¶
<pb:KR2a0026_WYG_110-9a>¶
角遽命郝玉曰爾往擊之玉曰玉步卒也請騎軍五百¶
翼之光弼與之三百又問何處最堅曰東南隅即命倫¶
惟貞以所部往擊之對曰貞蕃将也不知步戰請鐵騎¶
三百與之百光弼又出賜馬四十疋分給且令之曰爾¶
等望吾旗而戰若麾旗緩任爾觀望便宜吾旗連麾三¶
至地則萬衆齊入生死以之少退者斬無捨玉䇿馬赴¶
賊有一人援槍刺賊洞馬腹連刺數人一人逢賊不¶
戰而退光弼召不戰者斬賞援槍者絹五百疋湏臾郝¶
玉奔歸光弼望之驚曰郝玉退吾事危矣命左右取玉¶
<pb:KR2a0026_WYG_110-9b>¶
頭来玉見使者曰馬中箭非敢敗也使者馳報光弼令¶
換馬遣之玉換馬復入决死而前光弼連麾三軍望旗¶
而進聲動天地一皷而賊大潰斬萬餘級生擒八千餘¶
人軍資器械糧儲數萬計臨陣擒其大将徐璜玉李秦¶
授周摰其大将安太清走保懐州思眀不知勢等敗尚¶
攻南城光弼悉驅俘囚臨河以示之殺數十人以威之¶
餘衆懼投河赴南岸光弼皆斬之初光弼将戰謂左右¶
<pb:KR2a0026_WYG_110-10a>¶
曰戰危事勝負繫之光弼位為三公不可死於賊手茍¶
事之不㨗繼之以死及是擊賊常納短刀於靴中有决¶
死之志城上面西拜舞三軍感動賊既敗走光弼収懐¶
州思明来救迎擊於沁水之上又敗之賊将安太清極¶
力拒守月餘不下光弼令僕固懐恩郝玉由地道而入¶
得其軍號乃登陴大呼我師同登城遂拔生擒安太清¶
周摰楊希文等送於闕下即日懐州平以功進爵臨淮¶
郡王累加實封至一千五百户觀軍容使魚朝恩屢言¶
賊可滅之状朝㫖令光弼速収東都光弼屢表賊鋒尚¶
<pb:KR2a0026_WYG_110-10b>¶
鋭請候時而動不可輕進僕固懐恩又害光弼之功潜¶
附朝恩言賊可滅由是中使督戰光弼不獲已進軍列¶
陣於北邙山下賊悉精鋭来戰光弼敗績軍資器械並¶
為賊所有時李抱玉亦棄河陽光弼渡河保聞喜朝㫖¶
以懐恩異同致敗優詔徴之光弼自河中入朝抗表請¶
罪詔釋之光弼懇讓太尉遂加開府儀同三司侍中河¶
南尹行營節度使俄復拜太尉充河南淮南山南東道¶
<pb:KR2a0026_WYG_110-11a>¶
荆南等副元帥侍中如故出鎮臨淮史朝義乗邙山之¶
勝寇申光等十三州自領精騎圍李岑於宋州将士皆¶
懼請南保揚州光弼徑赴徐州以鎮之遣田神功擊敗¶
之浙東賊首袁晁攻剽郡縣浙東大亂光弼分兵除討¶
尅定江左人心乃安初光弼将赴臨淮在道舁疾而行¶
監軍使以袁晁方擾江淮光弼兵少請保潤州以避其¶
鋒光弼曰朝廷寄安危於我今賊雖强未測吾衆寡若¶
出其不意當自退矣遂徑往泗州光弼未至河南也田¶
神功平劉展後逗留於揚府尚衡殷仲卿相攻於兗鄆¶
<pb:KR2a0026_WYG_110-11b>¶
来瑱旅拒於襄陽朝廷患之及光弼輕騎至徐州史朝¶
義退走田神功遽歸河南尚衡殷仲卿来瑱皆懼其威¶
名相繼赴闕寳應元年進封臨淮王賜鐵劵圖形凌烟¶
閣廣徳初吐蕃入冦京畿代宗詔徴天下兵光弼與程¶
元振不協遷延不至十月西戎犯京師代宗幸陜朝廷¶
方倚光弼為援恐成嫌疑數詔問其母吐蕃退乃除光¶
弼東都留守以察其去就光弼伺知之辭以久待勑不¶
<pb:KR2a0026_WYG_110-12a>¶
至且歸徐州欲収江淮租賦以自給代宗還京二年正¶
月遣中使往宣慰光弼母在河中宻詔子儀輿歸京師¶
其弟光進與李輔國同掌禁兵委以心膂至是以光進¶
為太子太保兼御史大夫涼國公渭北節度使上遇之¶
益厚光弼御軍嚴肅天下服其威名每申號令諸将不¶
敢仰視及懼朝恩之害不敢入朝田神功等皆不禀命¶
因愧耻成疾遣衙将孫珍奉遺表自陳廣徳二年七月¶
薨於徐州時年五十七輟朝三日贈太保諡曰武穆光¶
弼既疾亟将吏問以後事曰吾久在軍中不得就養既¶
<pb:KR2a0026_WYG_110-12b>¶
為不孝子夫復何言因取已封絹布各三千疋錢三千¶
貫文分給将士部下護喪柩還京師代宗遣中官開府¶
魚朝恩弔問其母於私第又命京兆尹第五琦監護喪¶
事十一月葬於三原詔宰臣百官祖送於延平門外母¶
李氏有鬚數十莖長五六寸以子貴封韓國太夫人二¶
子皆節制一品光弼十年間三入朝與弟光進在京師¶
雖與光弼異母性亦孝悌雙旌在門鼎味就養甲第並¶
<pb:KR2a0026_WYG_110-13a>¶
開往来追歡極一時之榮¶
王思禮營州城傍髙麗人也父䖍威為朔方軍将以習¶
戰聞思禮少習戎旅随節度使王忠嗣至河西與哥舒¶
翰對為押衙及翰為隴右節度使思禮與中郎周佖為¶
翰押衙以拔石堡城功除右金吾衛将軍充闗西兵馬¶
使兼河源軍使十一載加雲麾将軍十二載翰征九曲¶
思禮後期欲引斬之續使命釋之思禮徐言曰斬則斬¶
却喚何物諸將皆壮之十三年吐谷渾蘓毗王款塞詔¶
翰至磨環川應接之思禮墜馬損脚翰謂中使李大宜¶
<pb:KR2a0026_WYG_110-13b>¶
曰思禮既損脚更欲何之十四載六月加金城太守禄¶
山反哥舒翰為元帥奏思禮加開府儀同三司兼太常¶
卿同正員充元帥府馬軍都将每事獨與思禮决之十¶
五載二月思禮白翰謀殺安思順父元貞於紙隔上宻¶
語翰請抗表誅楊國忠翰不應復請以三十騎刼之横¶
馱来潼闗殺之翰曰此乃翰反何預禄山事六月潼闗¶
失守思禮西赴行在至安化郡思禮與吕崇賁李承光¶
<pb:KR2a0026_WYG_110-14a>¶
並引於纛下責以不能堅守並徔軍令或救之可収後¶
効遂斬承光而釋思禮崇賁與房琯為副使便橋之戰¶
又不利除為闗内節度使尋遣守武功賊将安守忠及¶
李歸仁安泰清来戰思禮以其衆退守扶風賊兵分至¶
大和闗去鳯翔五十里王師大駭鳯翔戒嚴中官及朝¶
官皆出其孥上使左右廵御史虞侯書其名乃止遂命¶
司徒郭子儀以朔方之衆擊之而退至徳二年九月思¶
禮從元帥廣平王収西京既破賊思禮領兵先入景清¶
宫又從子儀戰陜城曲沃新店賊軍既敗収東京思禮¶
<pb:KR2a0026_WYG_110-14b>¶
又於絳郡破賊六千餘衆器械山積牛馬萬計遷户部¶
尚書霍國公食實封三百户乾元二年與子儀等九節¶
度圍安慶緒於相州思禮領闗内及潞府行營步卒三¶
萬馬軍八千大軍潰唯思禮與李光弼兩軍獨全及光¶
弼鎮河陽制以思禮為太原尹北京留守河東節度使¶
兼御史大夫貯軍糧百萬器械精鋭尋加守司空自武¶
徳已来三公不居宰輔唯思禮而已上元二年四月以¶
<pb:KR2a0026_WYG_110-15a>¶
疾薨輟朝一日贈太尉諡曰武烈命鴻臚卿監護䘮事¶
思禮長於支計短於用兵然立法嚴整士卒不敢犯時¶
議稱之¶
鄧景山曹州人也文吏見稱天寶中自大理評事至監¶
察御史至徳初擢拜青齊節度使遷揚州長史淮南節¶
度為政簡肅聞於朝廷居職四年㑹劉展作亂引平盧¶
副大使田神功兵馬討賊神功至揚州大掠居人資産¶
鞭笞發掘略盡商胡大食波斯等商旅死者數千人上¶
元二年十月追入朝拜尚書左丞太原尹北京留守王¶
<pb:KR2a0026_WYG_110-15b>¶
思禮軍儲豐實其外又别積米萬石奏請割其半送京¶
師属思禮薨以管崇嗣代之委任左右失於寛緩數月¶
之間費㪚殆盡唯存陳爛萬餘石上聞之即日召景山¶
代崇嗣及至太原以鎮撫紀綱為己任檢覆軍吏隠沒¶
者衆懼有一偏将抵罪當死諸将各請贖其罪景山不¶
許其弟請以身代其兄又不許弟請納馬一匹以贖兄¶
罪景山許其減死衆咸怒謂景山曰我等人命輕如一¶
<pb:KR2a0026_WYG_110-16a>¶
馬乎軍衆憤怒遂殺景山上以景山統馭失所不復驗¶
其罪遣使諭之軍中因請以都知兵馬使代州刺史辛¶
雲京為節度使從之¶
辛雲京者河西之大族也代掌戎旅兄弟數人並以將¶
帥知名雲京有膽畧志氣剛决不畏强禦每在戎行以¶
擒生斬馘為務累建勲勞官至北京都知兵馬使代州¶
刺史鄧景山統馭失所為軍士所殺請雲京為節度使¶
因授兼太原尹以北門委之雲京質性沉毅部下有犯¶
令者不貸絲毫其賞功効亦如之故三軍整肅廻紇恃¶
<pb:KR2a0026_WYG_110-16b>¶
舊勳每入漢界必肆狼貪至太原雲京以戎狄之道待¶
之虜畏雲京不敢惕息數年間太原大理無烽警之虞¶
累加檢校左僕射同中書門下平章事大歴三年八月¶
庚午薨上追悼發哀為之流涕冊贈太尉輟朝三日諡¶
曰忠獻後宰臣子儀元載等見上言及雲京泫然久之¶
十一月葬命中使弔祭時宰相及諸道節度使祭者凡¶
七十餘幄¶
<pb:KR2a0026_WYG_110-17a>¶
史臣曰凡言將者以孫吴韓白為首如光弼至性居䘮¶
人子之情顯矣雄才出将軍旅之政肅然以竒用兵以¶
少敗衆将今比古詢事考言彼四子者或有慙徳邙山¶
之敗閫外之權不専徐州之留君側之人伺隙失律之¶
尤雖免匪躬之義或虧令名不全良可惜也然閫外之¶
事君側之人得不慎諸思禮法令嚴整儲廪豐盈節制¶
之才固不易得景山始以文吏或有虛名仗鉞揚州召¶
匪人而刼掠士庶分茅并部持小法而全昧機權貴馬¶
賤人衆怒身死宜㦲雲京賞善懲惡静亂安邊功著軍¶
<pb:KR2a0026_WYG_110-17b>¶
中寵加身後不亦羙歟¶
賛曰光弼雄名思禮刑清始致亂者鄧景山何以救之¶
辛雲京¶
　舊唐書卷一百十¶
<pb:KR2a0026_WYG_110-18a>¶
　舊唐書卷一百十考證¶
李光弼傳属大風晦冥諸将引衆而退所在剽掠惟光¶
　弼所部不散○(臣徳潜)按此乾元二年八月文也肅¶
　宗本紀相州之敗在乾元二年三月通鑑綱目俱同¶
　此應誤¶
即日懐州平以功進爵臨淮郡王○(臣徳潜)按封王賜¶
　鐵劵在寶應元年此臨淮郡公非王也¶
　舊唐書卷一百十考證¶
<pb:KR2a0026_WYG_110-18b>¶
