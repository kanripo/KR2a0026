# -*- mode: mandoku-view -*-
#+TITLE: 舊唐書
#+DATE: 2018-03-31 09:03:19.389020
#+PROPERTY: ID KR2a0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百二十三
<pb:KR2a0026_WYG_123-1a>¶
欽定四庫全書¶
　舊唐書卷一百二十三¶
後晉司空同中書門下平章事劉　昫撰¶
¶
　列傳第七十三¶
¶
劉晏　第五琦　班宏　王紹　李巽¶
¶
劉晏字士安曹州南華人年七歲舉神童授祕書省正¶
字累授夏縣令有能名歴殿中侍御史遷度支郎中杭¶
隴華三州刺史尋遷河南尹時史朝義盜據東都寄理¶
長水入為京兆尹頃之加戸部侍郎兼御史中丞判度¶
<pb:KR2a0026_WYG_123-1b>¶
支委府事於司錄張羣杜亞綜大體議論號為稱職無¶
何為酷吏敬羽所構貶通州刺史復入為京兆尹戸部¶
侍郎判度支時顔真卿以文學正直出為利州刺史晏¶
舉真卿自代為戸部乃加國子祭酒寳應二年遷吏部¶
尚書平章事領度支鹽鐵轉運租庸使坐與中官程元¶
振交通元振得罪晏罷相為太子賓客尋授御史大夫¶
領東都河南江淮山南等道轉運租庸鹽鐵使如故時¶
<pb:KR2a0026_WYG_123-2a>¶
新承兵戈之後中外艱食京師米價斗至一千宮厨無¶
兼時之積禁軍乏食畿縣百姓乃挼穂以供之晏受命¶
後以轉運為己任凡所經歴必究利病之由至江淮以¶
書遺元載曰浮于淮泗達于汴入于河西循底柱硤石¶
少華楚帆越客直抵建章長樂此安社稷之竒䇿也晏¶
賓于東朝猶有官謗相公終始故舊不信流言賈誼復¶
召宣室弘羊重興功利敢不悉力以荅所知驅馬陜郊¶
見三門渠津遺迹到河隂鞏洛見宇文愷置梁公堰分¶
黄河水入通濟渠大夫李傑新堤故事飾像河廟凛然¶
<pb:KR2a0026_WYG_123-2b>¶
如生涉滎郊浚澤遥瞻淮甸步步探討知昔人用心則¶
潭衡桂陽必多積榖闗輔汲汲只縁兵糧漕引瀟湘洞¶
庭萬里㡬日淪波掛席西指長安三秦之人待此而飽¶
六軍之衆待此而强天子無側席之憂都人見泛舟之¶
役四方旅拒者可以破膽三河流離者於兹請命相公¶
匡戴眀主為富人侯此今之切務不可失也使僕湔洗¶
瑕穢率罄愚懦當慿經義請護河隄宜勤在官不辭水¶
<pb:KR2a0026_WYG_123-3a>¶
死然運之利病各有四五焉晏自尹京入為計相共五¶
年矣京師三輔百姓唯苦税畝傷多若使江湖米來每¶
年三二十萬即頓減徭賦歌舞皇澤其利一也東都殘¶
毁百無一存若米運流通則飢人皆附村落邑廛從此¶
滋多命之日引海陵之倉以食鞏洛是計之得者其利¶
二也諸将有在邉者諸戎有侵敗王略者或聞三江五¶
湖貢輸紅粒雲帆桂楫輸納帝鄉軍志曰先聲後實可¶
以震耀夷夏其利三也自古帝王之盛皆云書同文車¶
同軌日月所照莫不率俾今舟車既通商賈往來百貨¶
<pb:KR2a0026_WYG_123-3b>¶
雜集航海梯山神聖輝光漸近貞觀永徽之盛其利四¶
也所可疑者函陜凋殘東周尤甚過宜陽熊耳至武牢¶
成臯五百里中編戸千餘而已居無尺椽人無烟爨蕭¶
條悽慘獸遊鬼哭牛必羸角輿必説輹棧車輓漕亦不¶
易求今於無人之境興此勞人之運固難就矣其病一¶
也河汴有初不修則毁澱故每年正月發近縣丁男塞¶
長茭决沮淤清明桃花已後遠水自然安流陽侯宓妃¶
<pb:KR2a0026_WYG_123-4a>¶
不復太息頃因寇難總不掏拓澤滅木岸石崩役夫需¶
於沙津吏旋於濘千里洄上罔水舟行其病二也東垣¶
底柱澠池二陵北河運處五六百里戍卒乆絶縣吏空¶
弮奪攘姦宄窟穴囊橐夾河為藪豺狼狺狺舟行所經¶
寇亦能往其病三也東自淮隂西臨蒲坂亘三千里屯¶
戍相望中軍皆鼎司元侯賤卒儀同青紫每云食半菽¶
又云無挾纊輓漕所至船到便留即非單車使折簡書¶
所能制矣其病四也惟小子畢其慮奔走之惟中書詳¶
其利病裁成之晏累年已來事缺名毁聖慈含育特賜¶
<pb:KR2a0026_WYG_123-4b>¶
生全月餘家居遽即臨遣恩榮感切思殞百身見一水¶
不通願荷鍤而先往見一粒不運願負米而先趨焦心¶
苦形期報眀主丹誠未尅漕引多虞屏營中流掩泣獻¶
状自此每歲運米數十萬石以濟闗中又至徳初為國¶
用不足令第五琦於諸道榷鹽以助軍用及晏代其任¶
法益精宻官無遺利初歲入錢六十萬貫季年所入逾¶
十倍而人無厭苦大厯末通計一歲征賦所入總一千¶
<pb:KR2a0026_WYG_123-5a>¶
二百萬貫而鹽利且過半累遷吏部尚書大厯四年六¶
月與右僕射裴遵慶同赴本曺視事敕尚食增置儲供¶
許内侍魚朝恩及宰臣已下常朝官咸詣省送上八年¶
知三銓選事十二年三月誅宰臣元載晏奉詔訊鞫晏¶
以載居任樹黨布于天下不敢專斷請他官共事敕御¶
史大夫李涵右散騎常侍蕭昕兵部侍郎袁傪禮部侍¶
郎常衮諫議大夫杜亞同推載皆欵伏初晏承旨門下¶
侍郎同平章事王縉亦處極法晏謂涵等曰重刑再覆¶
國之常典况誅大臣得不覆奏又法有首從二人同刑¶
<pb:KR2a0026_WYG_123-5b>¶
亦宜重取進止涵等従命及晏等覆奏代宗乃減縉罪¶
従輕縉之生晏平反之力也十三年十二月為尚書左¶
僕射時宰臣常衮專政以晏乆掌銓衡時議平允兼司¶
儲蓄職舉功深慮公望日崇上心有屬竊忌之乃奏晏¶
朝廷舊徳宜為百吏師長外示崇重内實去其權及奏¶
上以晏使務方理代其任者難其人使務知三銓並如¶
故李靈曜之亂也河南節帥所據多不奉法令征賦亦¶
<pb:KR2a0026_WYG_123-6a>¶
隨之州縣雖益減晏以羨餘相補人不加賦所入仍舊¶
議者稱其能自諸道巡院距京師重價募疾足置遞相¶
望四方物價之上下雖極逺不四五日知故食貨之重¶
輕盡權在掌握朝廷獲羙利而天下無甚貴賤之憂得¶
其術矣凡所任使多收後進有幹能者其所總領務乎¶
急促趨利者化之遂以成風當時權勢或以親戚為託¶
晏亦應之俸給之多少命官之遅速必如其志然未嘗¶
得親職事其所領要務必一時之選故晏没後二十餘¶
年韓洄元琇裴腆包佶盧徴李衡繼掌財賦皆晏故吏¶
<pb:KR2a0026_WYG_123-6b>¶
其部吏居數千里之外奉教令如在目前雖寝興宴語¶
而無欺紿四方動靜莫不先知事有可賀者必先上章¶
奏江淮茶橘晏與本道觀察使各歲貢之皆欲其先至¶
有土之官或封山斷道禁前發者晏厚以財力致之常¶
先他司由是甚不為藩鎮所便晏理家以儉約稱而重¶
交敦舊頗以財貨遺天下名士故人多稱之善訓諸子¶
咸有學藝任事十餘年權勢之重鄰於宰相要官重職¶
<pb:KR2a0026_WYG_123-7a>¶
頗出其門既有材力視事敏速乘機無滯然多任數挾¶
權貴固㤙有口者必利㗖之當大厯時事貴因循軍國¶
之用皆仰於晏未嘗檢轄徳宗嗣位言事者稱轉運可¶
罷多矣初楊炎為吏部侍郎晏為尚書各恃權使氣兩¶
不相得炎坐元載貶晏快之昌言於朝及炎入相追怒¶
前事且以晏與元載隟憾時人言載之得罪晏有力焉¶
炎将為載復讎又時人風言代宗寵獨孤妃而又愛其子¶
韓王迥晏宻啓請立獨孤為皇后炎因對敡流涕奏言¶
賴祖宗福祐先皇與陛下不為賊臣所間不然劉晏黎¶
<pb:KR2a0026_WYG_123-7b>¶
幹之輩揺動社稷凶謀果矣今幹以伏罪晏猶領權臣¶
為宰相不能正持此事罪當萬死崔祐甫奏言此事曖¶
昧陛下以廓然大赦不當究尋虚語朱泚崔寧又従傍¶
與祐甫救解之寧言頗切炎大怒故斥寧令出鎮鄜坊¶
以摧挫之遂罷晏轉運等使尋貶為忠州刺史炎欲誣¶
構其罪知庾凖與晏素有隟舉為荆南節度以伺晏動¶
靜凖乃奏晏與朱泚書祈救解言多怨望炎又證成其¶
<pb:KR2a0026_WYG_123-8a>¶
事上以為然是月庚午晏已受誅使迴奏報誣晏以忠¶
州謀叛下詔暴言其罪時年六十六天下寃之家屬徙¶
嶺表連累者數十人貞元五年上悟方錄晏子執經授¶
太常博士少子宗經祕書郎執經上請削官贈父特追¶
贈鄭州刺史¶
第五琦京兆長安人少孤事兄華敬順過人及長有吏¶
才以富國强兵之術自任天寳初事韋堅堅貶官累至¶
湏江丞時太守賀蘭進眀甚重之會安禄山反進眀遷¶
北海郡太守奏琦為錄事叅軍祿山已䧟河間信都等¶
<pb:KR2a0026_WYG_123-8b>¶
五郡進眀未有戰功玄宗大怒遣中使封刀促之曰收¶
地不得即斬進眀之首進眀惶懼莫知所出琦乃勸令¶
厚以財帛募勇敢軍士出竒力戰遂收所陷之郡令琦¶
奏事至蜀中琦得謁見奏言方今之急在兵兵之强弱¶
在賦賦之所出江淮居多若假臣職任使濟軍湏臣能¶
使賞給之資不勞聖慮玄宗大喜即日拜監察御史勾¶
當江淮租庸使尋拜殿中侍御史尋加山南等五道度¶
<pb:KR2a0026_WYG_123-9a>¶
支使促辨應卒事無違闕遷司金郎中兼御史中丞使¶
如故於是創立鹽法就山海井竈收榷其鹽官置吏出¶
糶其舊業戸并浮入願為業者免其雜徭隷鹽鐵使盗¶
煮私市罪有差百姓除租庸外無得橫賦人不益税而¶
上用以饒遷戸部侍郎兼御史中丞專判度支領河南¶
等道支度都勾當轉運租庸鹽鐵鑄錢司農太府出納¶
山南東西江淮南館驛等使乾元二年以本官加同中¶
書門下平章事初琦以國用未足幣重貨輕乃請鑄乾¶
元重寳錢以一當十行用之及作相又請更鑄重輪乾¶
<pb:KR2a0026_WYG_123-9b>¶
元錢一當五十與乾元錢及開元通寳錢三品並行既¶
而榖價騰貴餓殣死亡枕藉道路又盜鑄爭起中外皆¶
以琦變法之弊封奏日聞乾元二年十月貶中州長史¶
既在道有告琦受人黄金二百兩者遣御史劉期光追¶
按之琦對曰二百兩金十三斤重忝為宰相不可自持¶
若其付受有慿即請準法科罪期光以為此是琦伏罪¶
也遽奏之請除名配流夷州馳驛發遣仍差綱領送至¶
<pb:KR2a0026_WYG_123-10a>¶
彼寳應初起為朗州刺史甚有能政入遷太子賔客屬¶
吐蕃寇陷京師代宗幸陜闗内副元帥郭子儀請琦為¶
糧料使兼御史大夫充闗内元帥副使未㡬改京兆尹¶
車駕尅復專判度支兼諸道鑄錢鹽鐵轉運常平等使¶
累封扶風郡公又加京兆尹改戸部侍郎判度支前後¶
領財賦十餘年魚朝恩伏誅琦坐與欵狎出為處州刺¶
史歴饒湖二州入為太子賓客東都留守上以其材将¶
復任用召還京師信宿而卒年七十贈太子少保子峯¶
峯婦鄭氏女皆以孝著旌表其門¶
<pb:KR2a0026_WYG_123-10b>¶
班宏衞州汲人也祖思簡春官員外郎父景倩祕書監¶
宏少舉進士授右司禦胄曺後為薛景先鳳翔掌書記¶
又為髙適劍南觀察判官累拜大理司直攝監察御史¶
時青城山有妖賊張安居以左道惑衆事覺多誣引大¶
将兾以緩死宏驗理而速殺之人心乃安既而郭英乂¶
代適以厭人望奏署祕書郎兼雒令以疾免大厯三年¶
遷起居舍人尋兼理匭使四遷至給事中時李寳臣卒¶
<pb:KR2a0026_WYG_123-11a>¶
於其位子惟岳匿喪求位上遣宏使成徳問疾且喻之¶
惟岳厚賂宏皆不受還報合旨遷刑部侍郎兼官考使¶
時右僕射崔寧考兵部侍郎劉廼上下宏駮曰夷荒靖¶
難專在節制尺籍伍符不校省司夫上行宣羙之名則¶
下開趨競之路上行阿容下必朋黨因削去之廼知而¶
謝曰廼雖不敏敢掠一美以徼二罪乎尋除吏部侍郎¶
為吐蕃㑹盟使李揆之副貞元初仍歲旱蝗上以賦調¶
為急改戸部侍郎為度支使韓滉之副遷尚書復副竇¶
叅叅初為大理司直宏已為刑部侍郎及叅為相領度¶
<pb:KR2a0026_WYG_123-11b>¶
支上以宏乆司國計因令副之且曰朕藉叅宰相以臨¶
遠衆務悉委於卿勿以辭也叅以宏先貴常私解悦之¶
曰叅後來一朝居尚書之上甚不自安一年之後當歸¶
此使宏心喜歲餘叅絶不復言宏性剛愎為人間之且¶
怒食言公事多異楊子院鹽鐵轉運委藏也宏以御史¶
中丞徐粲主之既不理且以賄聞叅欲代之宏執不可¶
叅义選諸院吏未嘗訪宏乃疏叅所用者過惡以聞事¶
<pb:KR2a0026_WYG_123-12a>¶
輒㽞中無何叅以使勞加吏部尚書而宏進封蕭國公¶
怨叅以虚號寵之間惡愈甚每奉詔營建宏必極壯麗¶
親程課役又厚結權倖以傾叅張滂先善於宏宏薦為¶
司農少卿及叅欲以滂分掌江淮鹽鐵詢之於宏宏以¶
滂嫉惡慮以法繩徐粲因曰滂强戾難制不可用滂知¶
之八年三月叅遂為上所疎乃讓度支使遂以宏專判¶
而叅不欲使務悉歸於宏問計京兆尹薛珏珏曰二子¶
交惡而滂剛決若分鹽鐵轉運於滂必能制宏叅乃薦¶
滂為户部侍郎鹽鐵使判轉運尚隷於宏而悦之江淮¶
<pb:KR2a0026_WYG_123-12b>¶
兩税悉宏主之置巡院然令宏滂共擇其官滂請鹽鐵¶
舊簿書於宏宏不與之每署院官宏滂更相是非莫有¶
用者滂乃奏曰班宏與臣相戾廵院多闕官臣掌財賦¶
國家大計職不修無所逃罪今宏若此何以輯事遂令¶
分掌之無㡬宏言於宰相趙憬陸贄曰宏職轉運年運¶
江淮米五十萬斛前年増七十萬斛以實太倉幸無過¶
今職移於人不知何謂滂時在側忿然曰尚書失言甚¶
<pb:KR2a0026_WYG_123-13a>¶
矣若運務畢舉朝廷固不奪之蓋由喪公錢縦姦吏故¶
也且凡為度支胥吏不一歲資累鉅萬僮馬第宅僭於¶
王公非盜官財何以致是道路喧喧無不知之聖上故¶
令滂分掌公間所言無乃歸怨於上乎宏黙然不對是¶
日宏稱疾於第滂往問之宏不見憬贄乃以宏滂之言¶
上聞由是遵大厯故事如劉晏韓滉所分滂至揚州按¶
徐粲逮僕妾子姪得贓鉅萬乃徙嶺表故叅得罪宏頗¶
有力焉勤恪官署晨入夕歸下吏勞而未嘗厭苦清白¶
勤幹稱之於時貞元八年七月卒年七十三廢朝加贈¶
<pb:KR2a0026_WYG_123-13b>¶
諡曰敬¶
王紹本家于太原今為京兆萬年人舊名與憲宗同永¶
貞年改焉少時顔真卿器重之因紹舊名字之曰徳素¶
奏授武康尉蕭復為常州刺史辟為從事包佶領租庸¶
鹽鐵亦以紹為判官時李希烈阻兵江淮租輸所在艱¶
阻特移運路自潁入汴紹奉佶表詣闕屬徳宗西幸紹¶
乃督縁路輕貨趣金商路倍程出洋州以赴行在徳宗¶
<pb:KR2a0026_WYG_123-14a>¶
親勞之謂紹曰六軍未有春服我猶衣裘紹俯伏流涕¶
奏曰包佶令臣間道進奉數約五十萬上曰道路回逺¶
經費懸急卿之所奏豈可望耶後五日而所督繼至上¶
深賴焉貞元中為倉部員外郎時屬兵革旱蝗之後令¶
戸部收闕官俸兼税茶及諸色無名之錢以為水旱之¶
備紹自拜倉部便準詔主判及遷戸部兵部郎中皆獨¶
司其務擢拜户部侍郎尋判度支後二年遷户部尚書¶
徳宗臨馭歲乆機務不由台司自竇叅陸贄已後宰臣¶
備位而已徳宗以紹謹宻恩遇特異凡主重務八年政¶
<pb:KR2a0026_WYG_123-14b>¶
之大小多所訪決紹未嘗洩漏亦不矜衒順宗即位王¶
叔文始奪其權拜兵部尚書尋除檢校吏部尚書東都¶
㽞守元和初遷檢校尚書右僕射徐州刺史武寧軍節¶
度復以濠泗二州隷焉時承張愔之後兵驕難治紹修¶
輯軍政人甚安之六年徴拜兵部尚書兼判户部事九¶
年卒年七十二贈左僕射諡曰敬¶
李巽字令叔趙郡人少苦心為學以眀經調補華州叅¶
<pb:KR2a0026_WYG_123-15a>¶
軍拔萃登科授鄠縣尉周歴臺省由左司郎中出為常¶
州刺史踰年召為給事中出為湖南觀察使鋭於為理¶
五年改江西觀察使加檢校散騎常侍兼御史大夫巽¶
持下以法吏不敢欺而動必察之順宗即位入為兵部¶
侍郎司徒杜佑判度支鹽鐵轉運使以巽幹治奏為副¶
使佑辭重位巽遂專領度支鹽鐵使榷筦之法號為難¶
重唯大厯中僕射劉晏雅得其術賦入豐羡巽掌使一¶
年征課所入類晏之多歲眀年過之又一年加一百八¶
十萬貫舊制每歲運江淮米五十萬斛抵河隂乆不盈¶
<pb:KR2a0026_WYG_123-15b>¶
其數唯巽三年登焉遷兵部尚書眀年改吏部尚書使¶
任如故巽精於吏職蓋性使然也雖在私家亦置案牘¶
簿書勾檢如公署焉人吏有過絲毫無所貸雖在千里¶
外其恐慄如在巽前初程异附王叔文貶竄巽知其吏¶
才眀辨奏而用之憲宗不違其請异勾檢簿籍又精於¶
巽故課最加衍亦异之助焉巽為吏部尚書卧疾郎官¶
相率省問巽初不言其病與之考校程課商略功利至¶
<pb:KR2a0026_WYG_123-16a>¶
其夕而卒然性强狠狡惡忌刻頗甚乘徳宗之怒謀殺¶
竇叅物論寃之初叅為宰相不悦於巽自左司郎中出¶
為常州刺史仍促其行不數月叅貶郴州司馬乆之巽¶
自給事中為湖南觀察使郴即屬郡也宣武軍節度使¶
劉士寧以擅襲父任物議不可朝廷不得已而授之及¶
叅之貶士寧嘗以絹數千匹賂叅巽在湖南具奏其事¶
言叅與藩鎮交通徳宗怒遂賜叅死議者寃之巽亷察¶
江西徇喜怒之情而無罪被戮者多矣元和四年四月¶
卒時年七十一贈尚書左僕射¶
<pb:KR2a0026_WYG_123-16b>¶
史臣曰歴代操利柄為國計者莫不損下益上危人自¶
安變法以弄權斂怨以構禍皆有之矣如劉晏通擁滯¶
任才能富其國而不勞於民儉於家而利於衆或問曰¶
鄭子産吏不能欺宓子賤吏不忍欺西門豹吏不敢欺¶
三子者古之賢人也吏皆懐其欺而不能不忍不敢也¶
晏子吏逺近自不欺者何也荅曰蓋任其才而得其人¶
也晏殁故吏二十餘年繼掌財賦不其是哉史記貨殖¶
<pb:KR2a0026_WYG_123-17a>¶
云平糶齊物闗市不乏治國之道也晏治天下無甚貴¶
甚賤之物泛言治國者其可及乎舉真卿才忠也減王¶
縉罪正也忠正之道復出於人嗚呼木秀於林風必摧¶
之常衮見忌於前楊炎致寃於後可為長歎息矣時譏¶
有口者以利啖之茍不塞讒口何以持重權即無以展¶
其才濟其國矣是其術也又何譏焉第五琦促辨應卒¶
民不加賦而國豐饒亦庶㡬矣然鑄錢變法物貴身危¶
其何陋哉凡利國者農商之外不可為也宏滂爭權樹¶
黨皆非令人紹之謹宻幹事巽之皦察精辨亦足可稱¶
<pb:KR2a0026_WYG_123-17b>¶
贊曰豐財忠良晏道為長琦宏滂巽咸以利彰¶
　舊唐書卷一百二十三¶
<pb:KR2a0026_WYG_123-18a>¶
　舊唐書卷一百二十三考證¶
班宏傳滂至揚州按徐粲逮僕妾子侄得贓鉅萬乃徙¶
　嶺表故參得罪宏頗有力焉○(臣徳潛)按徙嶺表下¶
　眀有闕文上初未眀竇參之得罪而以故字接下殊¶
　不連屬¶
宏頗有力焉勤恪官署晨入夕歸○(臣徳潛)按宏頗有¶
　力焉下亦不應如此接疑有闕文¶
　舊唐書卷一百二十三考證¶
<pb:KR2a0026_WYG_123-18b>¶
