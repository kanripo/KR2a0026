# -*- mode: mandoku-view -*-
#+TITLE: 舊唐書
#+DATE: 2018-03-31 09:03:19.664548
#+PROPERTY: ID KR2a0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百四十六
<pb:KR2a0026_WYG_146-1a>¶
欽定四庫全書¶
　舊唐書卷一百四十六¶
後晉司空同中書門下平章事劉　昫撰¶
¶
　列傳第九十六¶
¶
薛播　　鮑防　李自良　李説　嚴綬¶
¶
¶
蕭昕　　杜亞　王緯　李若初　于頎¶
¶
¶
盧徵　　楊憑　鄭元　杜兼　裴玢¶
¶
¶
薛伾¶
¶
薛播河中寳鼎人中書舍人文思曽孫也父元暉什邡¶
<pb:KR2a0026_WYG_146-1b>¶
令以播贈工部郞中播天寳中舉進士補校書郞累授¶
萬年縣丞武功令殿中侍御史刑部員外郞萬年令播¶
温敏善與人交李栖筠常袞崔祐甫皆引擢之及祐甫¶
輔政用為中書舍人出為汝州刺史以公事貶泉州刺史¶
尋除晋州刺史河南尹遷尚書左丞轉禮部侍郎遇疾¶
貞元三年卒贈禮部尚書初播伯父元曖終於隰城丞¶
其妻濟南林氏丹陽太守洋之妹有母儀令徳博渉五¶
<pb:KR2a0026_WYG_146-2a>¶
經善屬文所為篇章時人多諷詠之元曖卒後其子彦¶
輔彦國彦偉彦雲及播兄據揔並早孤幼悉為林氏所¶
訓導以至成立咸致文學之名開元天寳中二十年間¶
彦輔據等七人並舉進士連中科名衣冠榮之¶
鮑防襄州人幼孤貧篤志好學善屬文天寳末舉進士¶
為浙東觀察使薛兼訓從事累至殿中侍御史入為職¶
方員外郎改太原少尹正拜節度使入為御史大夫厯¶
福建江西觀察使徵拜左散騎常侍扈從奉天除禮部¶
侍郞尋遷工部尚書致仕防厯洪福京兆皆有政聲唯¶
<pb:KR2a0026_WYG_146-2b>¶
總戎非所宜而謬執兵柄以太原革車胡騎雄雜而廻¶
鶻深入宼防出拒戰為虜所敗為禮部侍郞時嘗遇知¶
雜侍御史竇叅於通衢導騎不時引避僕人為叅所鞭¶
及叅秉政遽令致仕防謂親友曰吾與蕭昕之子齒而¶
與昕同日懸車非朽邁之致以餘忿見廢防文學舊人¶
厯職中外不因罪戾而為俗吏所擯竟以憤終衆頗憫¶
防而咎叅故叅之敗不旋踵非不幸也¶
<pb:KR2a0026_WYG_146-3a>¶
李自良兗州泗水人初祿山之亂自良從兗鄆節度使¶
能元晧以戰功累授右衛率後從袁傪討袁晁陳莊賊¶
積功至試殿中監隸浙江東道節度使薛兼訓兼訓移¶
鎭太原自良從行授河東軍節度押衙兼訓卒鮑防代¶
又事防為牙將㑹廻鶻入宼防令大將焦伯瑜杜榮國¶
將兵擊之自良謂防曰廻鶻逺來求戰未可與爭鋒但¶
於歸路築二壘以兵守之堅壁不動虜求戰不得師老¶
自旋俟其返斾即乘之縱不甚捷虜必狼狽矣二壘阨¶
其歸路䇿之上也防不從促伯瑜等逆戰遇虜於百井¶
<pb:KR2a0026_WYG_146-3b>¶
伯瑜等大敗而還由是稍知名馬燧代防為帥署奏自¶
良代州刺史兼御史大夫仍為軍候自良勤恪有謀燧¶
深委信之建中年田悦叛燧與抱真東討自良常為河¶
東大將摧鋒陷陣破田悦及討李懐光於河中自良專¶
河東軍都將前後戰績居多燧之立功名由自良協輔¶
之力也貞元三年從燧入朝罷燧兵權徳宗欲以自良¶
代燧自良懇辭事燧久不欲代為軍帥物議多之乃授¶
<pb:KR2a0026_WYG_146-4a>¶
右龍武大將軍徳宗以河東宻邇胡戎難於擇帥翌日¶
自良謝上謂之曰卿於馬燧存軍中事分誠為得禮然¶
北門之寄無易於卿即日拜檢校工部尚書兼御史大¶
夫太原尹北都留守河東節度支度營田觀察使在鎭¶
九年以簡儉守職軍民胥悦雖出身戎伍動必循法略¶
不以暴戾加人十一年五月卒於軍年六十三上甚嗟¶
惜之廢朝一日贈左僕射賻布帛米粟有差¶
李説淮安王神通之裔也父遇天寳中為御史中丞説¶
以門蔭厯仕累佐使幕馬燧為河陽三城太原節度皆¶
<pb:KR2a0026_WYG_146-4b>¶
辟為從事累轉御史郎官御史中丞太原少尹出為汾¶
州刺史節度使李自良復奏為太原少尹檢校庶子兼¶
中丞貞元十一年五月自良病凡六日而卒匿䘮陽言¶
病甚數日發䘮先是都虞候張瑤久在軍素得士心嘗¶
請假遷葬自良未許至是説與監軍王定逺謀乃給瑶¶
假以大將毛朝陽代瑶然後遣使告自良病中使第五¶
國珍自雲朔使還過太原聞自良病中使遲留信宿自¶
<pb:KR2a0026_WYG_146-5a>¶
良卒國珍急馳至京先説使至乃下制以通王領河東¶
節度大使以説為行軍司馬充節度留後北都副留守¶
仍令國珍齎説官告及軍府將吏部内刺史等勅書三¶
十餘通往太原宣賜軍中始定定逺恃立説之功頗恣¶
縱横軍政皆自專決仍請賜印監軍有印自定逺始也¶
定逺既得印益暴將吏輒自補授説寖不歡遂成嫌隙¶
是歲七月定逺署虞候田宏為列將以代彭令茵令茵¶
不伏揚言曰超補列將非功不可宏有何功敢代予任¶
定逺聞而含怒召令茵斬之埋於馬糞之中家人請尸¶
<pb:KR2a0026_WYG_146-5b>¶
不與三軍皆怨説具以事聞徳宗以定逺有奉天扈從¶
之功恕死停任制未至定逺怒説奏聞趨府謀殺説昇¶
堂未坐抽刀刺説説走而獲免定逺馳至府門召集將¶
吏於箱中陳勅牒官告二十餘軸示諸將曰有勅令李¶
景略知留後遣説赴京公等皆有恩命指箱中示之諸¶
將方拜抃大將馬良輔呼而麾衆曰箱中皆監軍舊官¶
告非恩命也不可受但備急變爾定逺知事敗走登乾¶
<pb:KR2a0026_WYG_146-6a>¶
陽樓召其部下將卒多不之應比夜定逺墜城下槎枿¶
傷而不死尋有詔削奪長流崖州大將髙廸等同其謀¶
説皆斬之尋正拜河東節度使檢校禮部尚書説在鎮¶
六年初勤心吏職後遇疾言語行歩蹇澁不能錄軍府¶
之政悉監軍主之又為孔目吏宋季等欺誑軍政事多¶
隳紊如此累年十六年十月卒年六十一廢朝一日贈¶
左僕射是月制以河東節度行軍司馬鄭儋檢校工部¶
尚書兼太原尹御史大夫河東節度度支營田觀察等¶
使北都留守在任不朞年而卒¶
<pb:KR2a0026_WYG_146-6b>¶
嚴綬蜀人曽祖方約利州司功祖挹之符離尉父丹殿¶
中侍御史綬大厯中登進士第累佐使府貞元中由侍¶
御史充宣歙團練副使深為其使劉贊委遇政事多所¶
咨訪十二年贊卒綬掌宣歙留務傾府藏以進獻由是¶
有恩召為尚書刑部員外郎天下賔佐進獻自綬始也¶
未幾河東節度使李説嬰疾事多曠弛行軍司馬鄭儋¶
代綜軍政既而説卒因授儋河東節度使是時姑息四¶
<pb:KR2a0026_WYG_146-7a>¶
方諸侯未嘗特命帥守物故即用行軍司馬為帥冀軍¶
情厭伏儋既為帥徳宗選朝士可以代儋為行軍司馬¶
者因綬前日進獻上頗記之故命檢校司封郞中充河¶
東行軍司馬不周歳儋卒遷綬銀青光祿大夫檢校工¶
部尚書兼太原尹御史大夫北都留守兖河東節度支¶
度營田觀察處置等使元和元年楊惠琳叛於夏州劉¶
闢叛於成都綬表請出師討伐綬悉選精甲付牙將李¶
光顔兄弟光顔累立戰功蜀夏平加綬檢校尚書左僕¶
射尋拜司空進階金紫封扶風郡公綬在鎮九年以寛¶
<pb:KR2a0026_WYG_146-7b>¶
惠為政士馬蕃息境内稱治四年入拜尚書右僕射綬¶
雖名家子為吏有方略然鋭於勢利不存名節人士以¶
此薄之嘗預百寮廊下食上令中使馬江朝賜櫻桃綬¶
居兩班之首在方鎮時識江朝敘語次不覺屈膝而拜¶
御史大夫高郢亦從而拜是日為御史所劾綬待罪于¶
朝命釋之翌日責江朝降官一等尋出鎭荆南進封鄭¶
國公有漵州蠻首張伯靖者殺長吏據辰錦等州連九¶
<pb:KR2a0026_WYG_146-8a>¶
洞以自固詔綬出兵討之綬遣部將李忠烈齎書曉諭¶
盡招降之九年吳元濟叛朝議加兵以綬有弘恕之稱¶
可委以戎柄乃授山南東道節度使尋加淮西招撫使¶
綬自帥師壓賊境無威略以制宼到軍日遽發公藏以¶
賞士卒累年蓄積一旦而盡又厚賂中貴人以招聲援¶
師徒萬餘閉壁而已經年無尺寸功裴度見上屢言綬¶
非將帥之才不可責以戎事乃拜太子少保代歸尋檢¶
校司空久之進位太傅食封至三千户長慶二年五月¶
卒年七十七詔贈太保綬材器不踰常品事兄嫂過謹¶
<pb:KR2a0026_WYG_146-8b>¶
為時所稱常以寛柔自持位躋上公年至大耋前後統¶
臨三鎮皆號雄藩所稱士親睹為將相者凡九人其貴¶
夀如此¶
蕭昕河南人少補崇文進士開元十九年首舉博學宏¶
辭授陽武縣主簿天寳初復舉宏辭授夀安尉再遷左¶
拾遺昕嘗與布衣張鎬友善館而禮之表薦之曰如鎬¶
者用之則為王者師不用則幽谷一叟爾玄宗擢鎬拾¶
<pb:KR2a0026_WYG_146-9a>¶
遺不數年出入將相及安祿山反昕舉贊善大夫來瑱¶
堪任將帥思明之亂瑱功居多累遷憲部員外郎為副¶
元帥哥舒翰掌書記潼關敗間道入蜀遷司門郎中尋¶
兼安陸長史為河南等道都統判官遷中書舍人兼楊¶
府司馬佐軍仍舊入拜本官累遷秘書監代宗幸陕昕¶
出武關詣行在轉國子祭酒大厯初持節弔廻鶻時廻¶
鶻恃功廷詰昕曰祿山思明之亂非我無以平定唐國¶
柰何市馬而失信不時歸價衆皆失色昕荅曰國家自¶
平宼難賞功無絲毫之遺况隣國乎且僕固懐恩我之¶
<pb:KR2a0026_WYG_146-9b>¶
叛臣乃者爾助為亂聫西戎而犯郊畿及吐蕃敗走廻¶
紇悔懼啟顙乞和非大唐存念舊功則當匹馬不得出¶
塞矣是廻紇自絶非我失信廻紇慙退加禮以歸為常¶
侍十二年朱泚之亂徙歩出城泚急求之亡竄山谷間¶
至奉天遷太子少傅貞元初兼禮部尚書尋復知貢舉¶
五年致仕七年卒于家年九十廢朝諡曰懿¶
杜亞字次公自云京兆人也少頗渉學善言物理及厯¶
<pb:KR2a0026_WYG_146-10a>¶
代成敗之事至徳初於靈武獻封章言政事授校書郎¶
其年杜鴻漸為河西節度辟為從事累授評事御史後¶
入朝厯工户兵吏四員外郎永泰末劒南叛亂鴻漸以¶
宰相出領山劒副元帥以亞及楊炎並為判官使還授¶
吏部郎中諫議大夫炎為禮部郎中知制誥中書舍人¶
亞自以才用合當柄任雖為諫議大夫而心不悦李栖¶
筠承恩衆望必為宰相亞厚結之元載得罪亞與劉晏¶
李涵等七人同鞫訊之載死之翌日亞遷給事中河北¶
宣慰使宰相常衮亦不悦亞歲餘出為洪州刺史兼御¶
<pb:KR2a0026_WYG_146-10b>¶
史中丞江西都團練觀察使徳宗初嗣位勵精求賢令¶
中使召亞亞自揣必以宰輔見徵乃促程而進累路與¶
人言議語及行宰相事方靣或以公事諮祈亞皆納之¶
既至帝微知之不悦又奏對辭㫖疎濶出為陕州觀察¶
使兼轉運使尋遷河中晉綘等州防禦觀察使楊炎作¶
相劉晏得罪亞坐貶睦州刺史興元初召拜刑部侍郞¶
出為揚州長史兼御史大夫淮南節度觀察使時承陳¶
<pb:KR2a0026_WYG_146-11a>¶
少逰征税煩重奢侈僣濫之後又新遭王紹亂兵剽掠¶
淮南之人望亞之至革剗舊弊冀以康寜亞自以材當¶
公輔之選而聨出外職志頗不適政事多委叅佐招引¶
賔客談論而已揚州官河塡淤漕輓堙塞又僑寄衣冠¶
及工商等多侵衢造宅行旅擁弊亞乃開拓疎啟公私¶
悦賴而盛為奢侈江南風俗春中有競渡之戲方舟並¶
進以急趨疾進者為勝亞乃令以漆塗船底貴其速進¶
又為綺羅之服塗之以油令舟子衣之入水而不濡亞¶
本書生奢縱如此朝廷亟聞之貞元五年以戸部侍郞¶
<pb:KR2a0026_WYG_146-11b>¶
竇覦為淮南節度代亞亞猶以舊望竇覦甚畏之改檢¶
校吏部尚書判東都尚書省事充東都留守都防禦使¶
既病風尚建利以固寵奏請開苑内地為營田以資軍¶
糧減度支每年所給從之亞不躬親部署但委判官張¶
薦楊晪初奏請取荒地營田其苑内地堪耕食者先為¶
留司中官及軍人等開墾已盡亞計急乃取軍中雜錢¶
舉息與畿内百姓每至田收之際多令軍人車牛散入¶
<pb:KR2a0026_WYG_146-12a>¶
村鄉收斂百姓所得菽粟將還軍民家略盡無可輸税¶
人多艱食由是大致流散乃厚賂中官令奏河南尹無¶
政亞自此亦規求兼領河南尹事不果帝漸知虚誕乃¶
以禮部尚書董晋代為東都留守召亞還京師既風疾¶
漸深又患脚膝不任朝謁貞元十四年卒于家年七十¶
四贈太子少傅¶
王緯字文卿太原人也祖景司門員外萊州刺史父之¶
咸長安尉與昆弟之賁之渙皆善屬文之咸以緯貴故¶
累贈刺史緯舉明經又書判入等厯長安尉出佐使府¶
<pb:KR2a0026_WYG_146-12b>¶
授御史郎官入朝為金部員外郎劒南租庸使檢校司¶
封郎中彭州刺史檢校庶子兼御史中丞西州節度營¶
田副使初大厯中路嗣恭為江西觀察使陷害判官李¶
泌將誅之緯亦為路嗣恭判官説諭救解獲免貞元三¶
年泌為相擢授緯給事中未數日又擢為潤州刺史兼¶
御史中丞浙江西道都團練觀察使十年加御史大夫¶
兼諸道鹽鐵轉運使三歲加檢校工部尚書緯性勤儉¶
<pb:KR2a0026_WYG_146-13a>¶
厯官清潔而傷於苛碎多用削刻之吏督察巡屬人不¶
聊生貞元十四年卒年七十一廢朝一日贈太子少保¶
李若初趙郡人貞觀中并州長史工部侍郞弘節之曽¶
孫也祖道謙太府卿若初少孤貧初為轉運使劉晏下¶
微冗散職晏判官包佶重其勤幹以女妻之厯陳州太¶
康令刺史李芃初蒞官若初獻計請收斂羡餘錢物交¶
結權貴芃厚遇之累歲芃遷河陽三城使奏若初為從¶
事軍中之事多以委之累授檢校郎中兼中丞懐州刺¶
史轉虢州刺史坐公事為觀察使劾奏免歸久之出為¶
<pb:KR2a0026_WYG_146-13b>¶
衢州刺史遷福州刺史兼御史中丞福建都團練使尋¶
遷越州刺史浙江東道都團練觀察使十四年秋代王¶
緯為潤州刺史兼御史大夫浙江都團練觀察諸道鹽¶
鐵轉運使善於吏道性嚴强力束斂下吏人甚畏服方¶
整理鹽法頗有次敘貞元十五年遇疾卒廢朝一日贈¶
禮部尚書¶
于頎字休明河南人也父庭謂濟王府倉曹累贈尚書¶
<pb:KR2a0026_WYG_146-14a>¶
左僕射頎少以吏事聞累授京兆府士曹為尹史翽所¶
賞重翽出鎭襄漢奏為御史充判官翽為亂兵所殺頎¶
挺出收葬遺骸時人義之度支使第五琦署為河東租¶
庸使累授鳯翔少尹度支郎中兼御史中丞轉運租庸¶
糧料鹽鐵等使頎因奏移轉運汴州院於河陰以汴州¶
累遇兵亂散失錢帛故也元載為諸道營田使又署為¶
郎官令於東都汝州開置屯田厯户部侍郎秘書少監¶
京兆尹太府卿代杜濟為京兆尹及為大官好任機數¶
專候權要朝列中無勢利者視之蔑如也曲事元載親¶
<pb:KR2a0026_WYG_146-14b>¶
昵之而為政苛細無大體丁所生毋憂罷及載得罪後¶
出為鄭州刺史遷河南尹以無政績代還時徵汾州刺¶
史劉暹暹剛膓嫉惡厯典數州皆為亷使畏懼宰相盧¶
杞恐暹為御史大夫虧沮已之所建遽稱薦頎為御史¶
大夫以其柔佞易制也從幸奉天改左散騎常侍厯左¶
千牛上將軍徙大理卿太子少保工部尚書因入朝仆¶
地為金吾仗衛掖起改太子少師致仕貞元十五年卒¶
<pb:KR2a0026_WYG_146-15a>¶
時年七十四¶
盧徵范陽人也家於鄭之中牟少渉獵書記永泰中江¶
淮轉運使劉晏辟為從事委以腹心之任累授殿中侍¶
御史晏得罪貶珍州司户元琇亦晏之門人興元中為¶
户部侍郎判度支薦徵為京兆司錄度支員外琇得罪¶
坐貶為信州長史遷信州刺史入為右司郎中驟遷給¶
事中户部侍郎竇叅深遇之方倚以自代貞元八年春¶
同州刺史闕叅請以尚書左丞趙憬補之特詔用徵以¶
間叅腹心也數歲轉華州刺史徵冀復入用深結託中¶
<pb:KR2a0026_WYG_146-15b>¶
貴厚遺之故事同華以近地人貧每正至端午降誕所¶
獻甚薄徵遂謁其財賦每有所進獻輒加常數人不堪¶
命疾病臥理者數年貞元十六年卒時年六十四¶
楊憑字虚受弘農人舉進士累佐使府徵為監察御史¶
不樂檢束遂求免累遷起居舍人左司員外郎禮部兵¶
部郎中太常少卿湖南江西觀察使入為左散騎常侍¶
刑部侍郎京兆尹憑工文辭少負氣節與母弟凝凌相¶
<pb:KR2a0026_WYG_146-16a>¶
友愛皆有時名重交游尚然諾與穆質許孟容李鄘王¶
仲舒為友故時人稱楊穆許李之友仲舒以後進慕而¶
入焉性尚簡傲不能接下以此人多怨之及厯二鎭尤¶
事奢侈元和四年拜京兆尹為御史中丞李夷簡劾奏¶
憑前為江西觀察使贓罪及他不法事勅付御史臺覆¶
按刑部尚書李鄘大理卿趙昌同鞫問臺中又捕得憑¶
前江西判官監察御史楊瑗繫於臺復命大理少卿胡¶
珦左司員外郎胡証侍御史韋顗同推鞫之詔曰楊憑¶
頃在先朝委以藩鎭累更選用位列大官近者憲司奏¶
<pb:KR2a0026_WYG_146-16b>¶
劾暴揚前事計錢累萬曽不報聞蒙蔽之罪於何逃責¶
又營建居室制度過差侈靡之風傷我儉徳以其自尹¶
京邑人頗懐之將議刑書是加愍惻宜從遐譴以誡百¶
僚可守賀州臨賀縣尉同正仍馳驛發遣先是憑在江¶
西夷簡自御史出官在巡屬憑頗疎縱不顧接之夷簡¶
常切齒及憑歸朝修第於永寜里功作併興又廣蓄妓¶
妾於永樂里之别宅時人大以為言夷簡乗衆議舉劾¶
<pb:KR2a0026_WYG_146-17a>¶
前事且言脩營之僣將欲殺之及下獄置對數日未得¶
其事夷簡持之益急上聞且貶焉追舊從事以驗自貞¶
元以來居方鎭者為徳宗所姑息故窮極僣奢無所畏¶
忌及憲宗即位以法制臨下夷簡首舉憑罪故時議以¶
為宜然繩之太過物論又譏其深切矣¶
鄭元舉進士第累遷御史中丞貞元中為河中節度使¶
杜確行軍司馬確卒遂繼為節度使入拜尚書左丞元¶
和二年轉户部侍郎兼御史大夫判度支三年春遷刑¶
部尚書兼京兆尹九月復判度支依前刑部尚書兼御¶
<pb:KR2a0026_WYG_146-17b>¶
史大夫元性嚴毅有威斷更踐劇任時稱其能元和四¶
年以疾辭職守本官逾月卒¶
杜兼京兆人貞觀中宰相杜正倫五代孫舉進士累辟¶
諸府從事拜濠州刺史兼性浮險豪侈矜氣屬貞元中¶
徳宗厭兵革姑息戎鎭至軍郡刺史亦難於更代兼探¶
上情遂練卒脩武占召勁勇三千人以上聞乃恣凶威¶
錄事叅軍韋賞團練判官陸楚皆以守職論事忤兼兼¶
<pb:KR2a0026_WYG_146-18a>¶
宻誣奏二人通謀扇動軍中忽有制使至兼率官吏迎¶
于驛中前呼韋賞陸楚出宣制杖殺之賞進士擢第楚¶
兗公象先之孫皆名家有士林之譽一朝以無罪受戮¶
郡中股慄天下寃歎之又誣奏李藩將殺之語在藩事¶
中故兼所至人側目焉元和初入為刑部吏部郎中拜¶
給事中除金商防禦使旋授河南少尹知府事尋正拜¶
河南尹皆杜佑在相位所借護也元和四年卒于官¶
裴玢京兆人五代祖疎勒國王綽武徳中來朝授鷹揚¶
大將軍封天山郡公因留闕下遂為京兆人玢初為金¶
<pb:KR2a0026_WYG_146-18b>¶
吾將軍論惟明傔徳宗幸奉天以戰功封忠義郡王惟¶
明鎭鄜坊累署玢為都虞候後節度王栖曜卒中軍將¶
何朝宗謀作亂中夜縱火玢匿身不救火遲明而擒朝¶
宗徳宗發三司使按問竟斬朝宗及行軍司馬崔輅以¶
同州刺史劉公濟為節度使以玢為坊州長史兼侍御¶
史充行軍司馬明年公濟卒拜玢鄜州刺史兼御史大¶
夫充節度觀察等使三年改授山南西道節度觀察等¶
<pb:KR2a0026_WYG_146-19a>¶
使玢厯二鎭頗以公清苦節為政不交權倖不務貢獻¶
蔬食弊衣居處纔避風雨而廩庫饒實三軍百姓安業¶
近代將帥無比焉及綿疾辭位請歸長安元和七年卒¶
年六十五贈尚書左僕射諡曰節¶
薛伾勝州刺史渙之子尚父汾陽王召置麾下著名於¶
諸將間左僕射李揆使西蕃伾為將從役時賊泚之難¶
昆夷赴義伾馳騎鄉道至于武功擢授左威衛將軍使¶
絶域者前後數四累遷左金吾衛大將軍檢校工部尚¶
書兼將作監出為鄜坊觀察使元和八年卒于官贈潞¶
<pb:KR2a0026_WYG_146-19b>¶
州大都督¶
史臣曰薛播温敏有文鮑防董戎無術李嚴太原之政¶
可謂美矣蕭昕抱則哲之知杜亞懐非次之望王緯清¶
潔而傷苛碎若初善理而性剛嚴于頎好任機權趨附¶
勢利盧徵厚斂貨賄結託中人楊憑好奢鄭元有斷杜¶
兼殺戮端士怙亂邀君裴玢發姦謀安民和衆而玢弊¶
衣糲食不交權倖帑庾咸實郡邑以寜若夫君子無求¶
<pb:KR2a0026_WYG_146-20a>¶
備於人捨短從長彰善癉惡則裴玢之善抑之更揚杜¶
兼之惡欲葢而彰耳¶
　舊唐書卷一百四十六¶
<pb:KR2a0026_WYG_146-20b>¶
<pb:KR2a0026_WYG_146-21a>¶
　舊唐書卷一百四十六考證¶
杜亞傳竇覦甚畏之○(臣酉)按新書貞元中罷歸宰相¶
　竇參憚其夙望以檢校吏部尚書留守東都竇參憚¶
　亞夙望故復出之東都若竇覦則代參為節度者何¶
　所畏耶新書當得其實¶
　舊唐書卷一百四十六考證¶
<pb:KR2a0026_WYG_146-21b>¶
